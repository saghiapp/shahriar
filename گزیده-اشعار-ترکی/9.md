---
title: >-
    گئتمه ترسا بالاسی
---
# گئتمه ترسا بالاسی

<div class="b" id="bn1"><div class="m1"><p>ایذن وئر توی گئجه‌سی من ده سنه دایه‌گلیم</p></div>
<div class="m2"><p>ال قاتاندا سنه مشاطّه تماشایا گلیم.</p></div></div>
<div class="b" id="bn2"><div class="m1"><p>سن بو آیلی گئجه‌ده سئیره چیخان بیر سرو اول.</p></div>
<div class="m2"><p>ایذن وئر من‌ده دالینجا سورونوب سایه گلیم.</p></div></div>
<div class="b" id="bn3"><div class="m1"><p>منه ده باخدین او شهلا گؤزوله ، من قارا گون،</p></div>
<div class="m2"><p>جورئتیم اولمادی بیر کلمه تمنّایه‌ گلیم.</p></div></div>
<div class="b" id="bn4"><div class="m1"><p>من جهنم‌ده ده باش یاسدیقا قویسام سنیله ،</p></div>
<div class="m2"><p>هئچ آییلمام کی دوروب جنّت مأوایا گلیم.</p></div></div>
<div class="b" id="bn5"><div class="m1"><p>ننه قارنیندا سنله ائگیز اولسایدیم اگر.</p></div>
<div class="m2"><p>ایسته‌‌مزدیم دوغولوب بیرده بو دونیایا گلیم.</p></div></div>
<div class="b" id="bn6"><div class="m1"><p>سن یاتیب جنتّی رؤیادا گؤرنده گئجه‌لر،</p></div>
<div class="m2"><p>من ده جنتّده قوش اوللام ، کی او رؤیایا گلیم.</p></div></div>
<div class="b" id="bn7"><div class="m1"><p>قیتیلیغ‌ ایللر یاغیشی تک قورویوب گؤز یاشیمیز،</p></div>
<div class="m2"><p>کوی عشقینده گرک بیرده مصّلایه گلیم.</p></div></div>
<div class="b" id="bn8"><div class="m1"><p>سنده صحرایه ماراللار کیمی بیر چیخ نولوکی </p></div>
<div class="m2"><p>منده بیر صئیده چیخانلار کیمی صحرایه گلیم.</p></div></div>
<div class="b" id="bn9"><div class="m1"><p>آللاهیندان سن اگر قورخماییب اولسان ترسا،</p></div>
<div class="m2"><p>قورخورام منده دؤنوب دین مسیحایه گلیم.</p></div></div>
<div class="b" id="bn10"><div class="m1"><p>شیخ صنعان کیمی دونقوز اوتاریب ایللرجه،</p></div>
<div class="m2"><p>سنی بیر گؤرمک اوچون معبد ترسایه گلیم.</p></div></div>
<div class="b" id="bn11"><div class="m1"><p>یوخ صنم ! آنلامادیم ، آنلامادیم ، حاشا من ،</p></div>
<div class="m2"><p>بوراخیب مسجدیمی ، سنله کلیسایه گلیم!</p></div></div>
<div class="b" id="bn12"><div class="m1"><p>گل چیخاق طور تجلاّیه ، سن اول جلوه‌ای طور،</p></div>
<div class="m2"><p>من‌ ده موسا کیمی اول طوره تجلاّیه گلیم.</p></div></div>
<div class="b" id="bn13"><div class="m1"><p>شیردیر شهریارین شعری الینده شمشیر،</p></div>
<div class="m2"><p>کیم ، دئیر من بئله‌ بیر شیریله دعوایه‌ گلیم ؟</p></div></div>
<div class="n" id="bn14"><p>۱۳۵۳</p></div>
