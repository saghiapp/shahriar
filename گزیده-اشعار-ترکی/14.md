---
title: >-
    بلالی باش
---
# بلالی باش

<div class="b" id="bn1"><div class="m1"><p>یار گونومی گؤی اسگییه توتدو کی دور منی بوشا</p></div>
<div class="m2"><p>جوتچو گؤروبسه ن اؤکوزه اؤکوز قویوب بیزوو قوشا ؟</p></div></div>
<div class="b" id="bn2"><div class="m1"><p>سن اللینی کئچیب یاشین ، من بیر اوتوز یاشیندا قیز</p></div>
<div class="m2"><p>سؤیله گؤروم اوتوز یاشین نه نیسبتی اللی یاشا ؟</p></div></div>
<div class="b" id="bn3"><div class="m1"><p>سن یئره قویدون باشیوی من باشیما نه داش سالیم ؟</p></div>
<div class="m2"><p>بلکه من آرتیق یاشادیم نئیله مه لی ؟ دئدیم یاشا</p></div></div>
<div class="b" id="bn4"><div class="m1"><p>بیرده بلالی باش نچون یانینا سوپورگه باغلاسین؟</p></div>
<div class="m2"><p>بؤرکو باشا قویان گرک بؤرکونه ده بیر یاراشا</p></div></div>
<div class="b" id="bn5"><div class="m1"><p>بیرده کبین کسیلمه میش سن منه بیر سؤز دئمه دین</p></div>
<div class="m2"><p>یوخسا جهازیمدا گرک گلئیدی بیر حوققا ماشا</p></div></div>
<div class="b" id="bn6"><div class="m1"><p>دئدیم : قضا گلیب تاپیب ، بیر ایشیدی اولوب کئچیب</p></div>
<div class="m2"><p>قوربانام اول آلا گؤزه ، حئیرانان اول قلم قاشا</p></div></div>
<div class="b" id="bn7"><div class="m1"><p>منکی اؤزومده بیر گوناه گؤرمه ییرم ، چاره ندیر ؟</p></div>
<div class="m2"><p>پیس بشرین قایداسی دیر ، یاخشی نی گؤرسه دولاشا</p></div></div>
<div class="b" id="bn8"><div class="m1"><p>دوستا مروت ائتمه لی دوشمه نیله کئچینمه لی</p></div>
<div class="m2"><p>قایدا بودیر ، حئیف دئگیل بشر یولون آشیب چاشا ؟</p></div></div>
<div class="b" id="bn9"><div class="m1"><p>من ده سنین دای اوغلونام سن ده منیم بی بیم قیزی</p></div>
<div class="m2"><p>گؤنول باخیرسا گونه شه ، گؤزده گرک بیر قاماشا</p></div></div>
<div class="b" id="bn10"><div class="m1"><p>ایندی بیزیم مارال کیمی ، اوچ بالامیز واردی ، گرک</p></div>
<div class="m2"><p>آتا – آنا ساواشسادا ، بونلارا خاطیر باریشا</p></div></div>
<div class="b" id="bn11"><div class="m1"><p>هر کیشی یه عیالی دا ، اؤز جانی تک هؤروکلنیب</p></div>
<div class="m2"><p>هدیه ده اولماز ائله سین عیالی قارداش قارداشا</p></div></div>
<div class="b" id="bn12"><div class="m1"><p>بو دونیا بیر یول کیمی دیر ، بیز آخرت مسافیری</p></div>
<div class="m2"><p>کجاوه ده هاماش گرک اؤز هاماشینان یاناشا</p></div></div>
<div class="b" id="bn13"><div class="m1"><p>آخیرتی اولانلارین ، دونیاسی غم سیز اولمویوب</p></div>
<div class="m2"><p>سئل دی گله ر آخار کئچر ، آمما گرک آشیب – داشا</p></div></div>
<div class="b" id="bn14"><div class="m1"><p>مثل دی : « یئر کی برک اولور ، اؤکوز اؤکوزدن اینجییور »</p></div>
<div class="m2"><p>هی دارتیلیر ایپین قیرا ، یولداشیلا بیر ساواشا</p></div></div>
<div class="b" id="bn15"><div class="m1"><p>بیزیم ده روزیگاریمیز یامان دی ، بیزده عیب یوخ</p></div>
<div class="m2"><p>بلکه وظیفه دیر بشر قونشولاریلان قونوشا</p></div></div>
<div class="b" id="bn16"><div class="m1"><p>حق حیات یوخ داها بیزلره ، چوخ بؤیوک باشی</p></div>
<div class="m2"><p>زندانیمیزدا حققیمیز ، بیر باجا تاپساق ، تاماشا</p></div></div>
<div class="b" id="bn17"><div class="m1"><p>آمما اونون شماتتی آللاها خوش گلمیوبن</p></div>
<div class="m2"><p>گئتدی منیم حیاتیمی ووردی داشا چیخدی باشا </p></div></div>
