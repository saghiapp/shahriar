---
title: >-
    ایمان ایله گئتدی
---
# ایمان ایله گئتدی

<div class="b" id="bn1"><div class="m1"><p>یغدی خیر و برکت سفره سین ، احسانیله گئتدی</p></div>
<div class="m2"><p>امن - امانلیق دا یوکون باغلادی ، ایمانیله گئتدی</p></div></div>
<div class="b" id="bn2"><div class="m1"><p>بیک - خان اولمازسا دئیه ردیک اولاجاق کندیمیز آباد</p></div>
<div class="m2"><p>او خاراب کند ده ولاکن ، ائله بیک خانیله گئتدی</p></div></div>
<div class="b" id="bn3"><div class="m1"><p>( سیلو ) دایر اولالی ، هرنه دگیرمان ییغیشلدی</p></div>
<div class="m2"><p>آمما خالص - تمیز اونلاردا ، دگیرمانیله گئتدی</p></div></div>
<div class="b" id="bn4"><div class="m1"><p>مستبد سلطانی سالدوق ، کی اولا خلقیمیز آزاد</p></div>
<div class="m2"><p>سونرا باخدیق کی آزادلیق دا او سلطانیله گئتدی</p></div></div>
<div class="b" id="bn5"><div class="m1"><p>بیر ( بلی قربان ) اولوب ایندی بیزه مین بلی قربان</p></div>
<div class="m2"><p>آمما ( خلعت وئرن ) اول بیر بلی قربانیله گئتدی</p></div></div>
<div class="b" id="bn6"><div class="m1"><p>دوز مسلمانه دئییردیک ، قولاغی توکلودی بدبخت</p></div>
<div class="m2"><p>ایندی باخ ، گؤر کی او دوزلوک ده ، مسلمانیله گئتدی</p></div></div>
<div class="b" id="bn7"><div class="m1"><p>وئرمه ( صابر) دئدی ، او دولما - فسنجانی آخوندا</p></div>
<div class="m2"><p>آغزیمیزدان داد ، اول دولما - فسنجانیله گئتدی</p></div></div>
<div class="b" id="bn8"><div class="m1"><p>دئدی انسانیمیز آزدیر ، هامی انسان گرک اولسون</p></div>
<div class="m2"><p>آمما انسانلیقیمیزدا ، او آز انسانیله گئتدی</p></div></div>
<div class="b" id="bn9"><div class="m1"><p>بو قدر ( دفتر ) و ( اسناد) له ، بیر حقه چاتان یوخ</p></div>
<div class="m2"><p>حق وئرنلر ( پیتیگی ) میزا قلمدان یله گئتدی</p></div></div>
<div class="b" id="bn10"><div class="m1"><p>بیزه بیر دین قالا بیلمیشدی میراث ، بیرده بو ایران</p></div>
<div class="m2"><p>دین گئده نده دئدی : تک گئتمه رم، ایرانیله گئتدی</p></div></div>
<div class="b" id="bn11"><div class="m1"><p>ایسته دیک قانلا یوواق اؤلکه میزین لکه سین ، آمما</p></div>
<div class="m2"><p>اؤلکه میز خالص اؤزی لکه اولوب قانیله گئتدی</p></div></div>
<div class="b" id="bn12"><div class="m1"><p>یورقانی اوغری قاپاندا ، دئدی ملانصرالدین</p></div>
<div class="m2"><p>نیله سین چیلپاغیدی ، اوغرو دا یورقانیله گئتدی</p></div></div>
<div class="b" id="bn13"><div class="m1"><p>هاوا انسانی بوغور باش - باشا گاز کربنیک اولموش</p></div>
<div class="m2"><p>یئل ده اسمیر ، ائله بیل ، یئل ده سلیمانیله گئتدی</p></div></div>
<div class="b" id="bn14"><div class="m1"><p>سو ، کرج دن کلور ایله گلیر بو پاسلی دمیردن</p></div>
<div class="m2"><p>گؤره سن شاه سوی تک چشمه نه عنوانیله گئتدی؟</p></div></div>
<div class="b" id="bn15"><div class="m1"><p>ترکی اولموش قدغن ، دیوانیمیزدان دا خبر یوخ</p></div>
<div class="m2"><p>شهریارین دیلی ده وای دئیه ، دیوانیله گئتدی</p></div></div>
