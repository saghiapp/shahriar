---
title: >-
    سهندیم
---
# سهندیم

<div class="n" id="bn1"><p>شاه داغیم، چال پاپاغیم، ائل دایاغیم، شانلی سهند´یم</p></div>
<div class="n" id="bn2"><p>باشی طوفانلی سهند´یم</p></div>
<div class="n" id="bn3"><p>باشدا حئیدر بابا تک قارلا، قیروولا قاریشیب سان</p></div>
<div class="n" id="bn4"><p>سون ایپک تئللی بولودلارلا اوفوقده ساریشیب سان</p></div>
<div class="n" id="bn5"><p>ساواشارکن باریشیب سان</p></div>
<div class="n" id="bn6"><p>گؤیدن ایلهام آلالی سیرری سماواتا دئیه رسه ن</p></div>
<div class="n" id="bn7"><p>هله آغ کورکو بورون، یازدا یاشیل دون دا گئیه رسه ن</p></div>
<div class="n" id="bn8"><p>قورادان حالوا یئیه رسه ن</p></div>
<div class="n" id="bn9"><p>دؤشلرینده سونالار سینه سی تک شوخ ممه لرده</p></div>
<div class="n" id="bn10"><p>نه شیرین چئشمه لرین وار</p></div>
<div class="n" id="bn11"><p>او یاشیل تئللری، یئل هؤرمه ده آینالی سحه رده</p></div>
<div class="n" id="bn12"><p>عشوه لی ائشمه لرین وار</p></div>
<div class="n" id="bn13"><p>قوی یاغیش یاغسا دا یاغسین</p></div>
<div class="n" id="bn14"><p>سئل اولوب آخسا دا آخسین</p></div>
<div class="n" id="bn15"><p>یان لاریندا دره لر وار</p></div>
<div class="n" id="bn16"><p>قوی قلمقاش لارین اوچسون فره لرله، هامی باخسین</p></div>
<div class="n" id="bn17"><p>دوش لرینده هئره لر وار</p></div>
<div class="n" id="bn18"><p>سیلدیریم لار، سره لر وار</p></div>
<div class="n" id="bn19"><p>او اتک لرده نه قیزلار یاناغی لاله لرین وار</p></div>
<div class="n" id="bn20"><p>قوزولار اوتلایاراق نی ده نه خوش ناله لرین وار</p></div>
<div class="n" id="bn21"><p>آی کیمی هاله لرین وار</p></div>
<div class="n" id="bn22"><p>گول چیچکدن بزه ننده، نه گلین لر کیمی نازین</p></div>
<div class="n" id="bn23"><p>یئل اسنده او سولاردا نه درین راز و نیازین</p></div>
<div class="n" id="bn24"><p>اوینایار گوللو قوتازین</p></div>
<div class="n" id="bn25"><p>تیتره ییر ساز تئلی تک شاخه لرین چایدا - چمنده</p></div>
<div class="n" id="bn26"><p>یئل او تئل لرده گزه نده، نه کوراوغلو چالی سازین</p></div>
<div class="n" id="bn27"><p>اؤرده گین خلوت ائدیب گؤلده پری لرله چیمنده</p></div>
<div class="n" id="bn28"><p>قول-قاناددان اونا آغ حوله آچار غمزه لی قازین</p></div>
<div class="n" id="bn29"><p>قیش گئدر، قوی گله یازین</p></div>
<div class="n" id="bn30"><p>هله نوروز گولی وار، قار چیچگین وار، گله جکلر</p></div>
<div class="n" id="bn31"><p>سئل - یاغشیدا یویونارکن ده گونش له گوله جکلر</p></div>
<div class="n" id="bn32"><p>اوزلرین تئز سیله جکلر</p></div>
<div class="n" id="bn33"><p>قیشدا کهلیک هوسیله، چؤله قاچدیقدا جوان لار</p></div>
<div class="n" id="bn34"><p>قاردا قاققیلدایاراق نازلی قلمقاش لارین اولسون</p></div>
<div class="n" id="bn35"><p>یاز، او دؤش لرده ناهار منده سین آچدیقدا چوبان لار</p></div>
<div class="n" id="bn36"><p>بوللو ، سودلو سورولر، دادلی قاووتماش لارین اولسون</p></div>
<div class="n" id="bn37"><p>آد آلیب سندن او شاعیر کی سن اوندان آد آلارسان</p></div>
<div class="n" id="bn38"><p>اونا هر داد وئره سه ن، یوز او مقابل داد آلارسان</p></div>
<div class="n" id="bn39"><p>تاریدان هر زاد آلارسان</p></div>
<div class="n" id="bn40"><p>عمر پئیمانه سی اوردا دولا بیلمز</p></div>
<div class="n" id="bn41"><p>او افق لرده باخارسان نه ده نیزلر، نه بوغازلار</p></div>
<div class="n" id="bn42"><p>نه پری لر کیمی قولار، قونوب-اوچماقدا نه قازلار</p></div>
<div class="n" id="bn43"><p>گؤلده چیممکده نه قیزلار</p></div>
<div class="n" id="bn44"><p>بالیق، اولدوز کیمی گؤل لرده، ده نیزلرده پاریلدار</p></div>
<div class="n" id="bn45"><p>آبشار مرواری سین سئل کیمی تؤکدوکده خاریلدار</p></div>
<div class="n" id="bn46"><p>یئل کوشولدار، سو شاریلدار</p></div>
<div class="n" id="bn47"><p>قصرلر واردی قیزیلدان، قالالار واردی عقیق دن</p></div>
<div class="n" id="bn48"><p>«رافائل» تابلوسی تک، صحنه لری عهد عتیق دن</p></div>
<div class="n" id="bn49"><p>دویماسان کؤهنه رفیق دن</p></div>
<div class="n" id="bn50"><p>جننتین باغ لاری تک باغلاری نین حورو قصوری</p></div>
<div class="n" id="bn51"><p>دریا قیزلارینا پیغام آپاریرلار</p></div>
<div class="n" id="bn52"><p>ده نیزین اؤرتوگو ماوی، افقون سقفی سماوی</p></div>
<div class="n" id="bn53"><p>آینا دیر هر نه باخیرسان : یئر اولوب گؤی له مساوی</p></div>
<div class="n" id="bn54"><p>غرق اونون شعرینه راوی</p></div>
<div class="n" id="bn55"><p>غرفه لر، آی، بولود آلتیندا اولار تک گؤرونورلر</p></div>
<div class="n" id="bn56"><p>گؤز آچیب-یومما، چیراغ لار کیمی یاندیقدا سؤنورلر</p></div>
<div class="n" id="bn57"><p>صحنه لر چرخ فلک تک بورولوب، گاه دا چؤنورلر</p></div>
<div class="n" id="bn58"><p>کؤلگه لیک لر سورونورلر</p></div>
<div class="n" id="bn59"><p>زهره ایواندا الهه شینلینده گؤرونرکن</p></div>
<div class="n" id="bn60"><p>باخاسان حافظی ده اوردا جلالت له گؤررسن</p></div>
<div class="n" id="bn61"><p>نه سئور سن</p></div>
<div class="n" id="bn62"><p>گاه گؤرن حافظ شیراز ایله ایواندا دوروبلار</p></div>
<div class="n" id="bn63"><p>گاه گؤرن اورتادا شطرنج قورارکن اوتوروبلار</p></div>
<div class="n" id="bn64"><p>گاه گؤرن سازیله، آوازیله اگلنجه قوروبلار</p></div>
<div class="n" id="bn65"><p>سانکی ساغر ده ووروبلار</p></div>
<div class="n" id="bn66"><p>خاجه الحان اوخویاندا، هامی ایشدن دایانیرلار</p></div>
<div class="n" id="bn67"><p>او نوالرله پری لر گاه اویوب گاه اویانیرلار</p></div>
<div class="n" id="bn68"><p>لاله لر شعله سی، الوان شیشه رنگی بویانیرلار</p></div>
<div class="n" id="bn69"><p>نه خومار گؤزلو یانیرلار</p></div>
<div class="n" id="bn70"><p>قاناد ایستیر بو افق، قوی قالا طرلانلی سهند´یم</p></div>
<div class="n" id="bn71"><p>ائشید اؤز قصه می، دستانیمی، دستانلی سهند´یم</p></div>
<div class="n" id="bn72"><p>سنی «حیدر بابا» اول نعره لر ایله چاغیراندا</p></div>
<div class="n" id="bn73"><p>او سفیل داردا قالان تولکو قووان شئر باغیراندا</p></div>
<div class="n" id="bn74"><p>شیطانین شیللاغا قالخان قاطیری نوخدا قیراندا</p></div>
<div class="n" id="bn75"><p>«دده قورقود» سسین آلدیم، دئدیم «آرخامدی» ایناندیم</p></div>
<div class="n" id="bn76"><p>آرخا دوردوقدا «سهندیم» ساوالان تک هاوالاندیم</p></div>
<div class="n" id="bn77"><p>سئله قارشی قووالاندیم</p></div>
<div class="n" id="bn78"><p>«جوشغون»ون دا قانی داشدی، منه بیر هایلی سس اولدو</p></div>
<div class="n" id="bn79"><p>هر سسیز بیر نفس اولدو</p></div>
<div class="n" id="bn80"><p>«باکی »داغلاری دا، های وئردی سسه، قیها اوجالدی</p></div>
