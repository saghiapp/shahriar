---
title: >-
    بهجت آباد خاطره سی
---
# بهجت آباد خاطره سی

<div class="b" id="bn1"><div class="m1"><p>اولدوز سایاراق گوزله میشم هر گئجه یاری</p></div>
<div class="m2"><p>گج گلمه ده دیر یار یئنه اولموش گئجه یاری</p></div></div>
<div class="b" id="bn2"><div class="m1"><p>گؤزلر آسیلی یوخ نه قارالتی نه ده بیر سس</p></div>
<div class="m2"><p>باتمیش قولاغیم گؤرنه دؤشور مکده دی داری </p></div></div>
<div class="b" id="bn3"><div class="m1"><p>بیر قوش آییغام! سویلیه رک گاهدان اییلده ر</p></div>
<div class="m2"><p>گاهدان اونودا یئل دئیه لای-لای هوش آپاری </p></div></div>
<div class="b" id="bn4"><div class="m1"><p>یاتمیش هامی بیر آللاه اویاقدیر داها بیر من</p></div>
<div class="m2"><p>مندن آشاغی کیمسه یوخ اوندان دا یوخاری </p></div></div>
<div class="b" id="bn5"><div class="m1"><p>قورخوم بودی یار گلمه یه بیردن یاریلا صبح</p></div>
<div class="m2"><p>باغریم یاریلار صبحوم آچیلما سنی تاری! </p></div></div>
<div class="b" id="bn6"><div class="m1"><p>دان اولدوزی ایسته ر چیخا گؤز یالواری چیخما</p></div>
<div class="m2"><p>او چیخماسادا اولدوزومون یوخدی چیخاری </p></div></div>
<div class="b" id="bn7"><div class="m1"><p>گلمز تانیرام بختیمی ایندی آغارار صبح</p></div>
<div class="m2"><p>قاش بیله آغاردیقجا داها باش دا آغاری</p></div></div>
<div class="b" id="bn8"><div class="m1"><p>عشقین کی قراریندا وفا اولمیاجاقمیش</p></div>
<div class="m2"><p>بیلمم کی طبیعت نیه قویموش بو قراری؟ </p></div></div>
<div class="b" id="bn9"><div class="m1"><p>سانکی خوروزون سون بانی خنجردی سوخولدی</p></div>
<div class="m2"><p>سینه مده أورک وارسا کسیب قیردی داماری</p></div></div>
<div class="b" id="bn10"><div class="m1"><p>ریشخندله قیرجاندی سحر سویله دی: دورما</p></div>
<div class="m2"><p>جان قورخوسی وار عشقین اوتوزدون بو قماری </p></div></div>
<div class="b" id="bn11"><div class="m1"><p>اولدوم قره گون آیریلالی او ساری تئلدن</p></div>
<div class="m2"><p>بونجا قره گونلردی ایدن رنگیمی ساری</p></div></div>
<div class="b" id="bn12"><div class="m1"><p>گؤز یاشلاری هر یئردن آخارسا منی توشلار</p></div>
<div class="m2"><p>دریایه باخار بللی دی چایلارین آخاری </p></div></div>
<div class="b" id="bn13"><div class="m1"><p>از بس منی یاپراق کیمی هیجرانلا سارالدیب</p></div>
<div class="m2"><p>باخسان اوزونه سانکی قیزیل گولدی قیزاری</p></div></div>
<div class="b" id="bn14"><div class="m1"><p>محراب شفقده ئوزومی سجده ده گؤردوم</p></div>
<div class="m2"><p>قان ایچره غمیم یوخ اوزوم اولسون سنه ساری </p></div></div>
<div class="b" id="bn15"><div class="m1"><p>عشقی واریدی شهریارین گللی- چیچکلی</p></div>
<div class="m2"><p>افسوس قارا یل اسدی خزان اولدی بهاری</p></div></div>
