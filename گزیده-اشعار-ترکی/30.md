---
title: >-
    تاریم منیم
---
# تاریم منیم

<div class="b" id="bn1"><div class="m1"><p>سیزلاییر احوالیما صوبحه قدر تاریم منیم</p></div>
<div class="m2"><p>تکجه تاریم دیر قارا گونلرده غم‌خواریم منیم</p></div></div>
<div class="b" id="bn2"><div class="m1"><p>چوخ وفالی دوستلاریم واردیر، یامان گون گلجه‌یین</p></div>
<div class="m2"><p>تاردان اؤزگه قالماییر یار وفاداریم منیم</p></div></div>
<div class="b" id="bn3"><div class="m1"><p>یئر توتوب غمخانه ده، قیلدیم فراموش عالمی</p></div>
<div class="m2"><p>من تارین غمخواری اولدوم، تار غم‌خواریم منیم</p></div></div>
<div class="b" id="bn4"><div class="m1"><p>گوزلریمه هر تبسم سانجیلیر نئشتر کیمی</p></div>
<div class="m2"><p>کیپریگی خنجردی، آه، اول بی وفا یاریم منیم</p></div></div>
<div class="b" id="bn5"><div class="m1"><p>آسمان آلدی کناریمدان آی اوزلو یاریمی</p></div>
<div class="m2"><p>یاش توکر اولدوز کیمی بو چشم خون‌باریم منیم</p></div></div>
<div class="b" id="bn6"><div class="m1"><p>ای بو غملی کونلومون تاب و توانی، سویله بیر</p></div>
<div class="m2"><p>عهد و پیمانین نه اولدو، نولدو ایلغاریم منیم</p></div></div>
<div class="b" id="bn7"><div class="m1"><p>شهریارم گر چی من سؤز مولکونون سلطانی‌یم</p></div>
<div class="m2"><p>گوز یاشیمدان باشقا یوخدور درِّ شهواریم منیم</p></div></div>
