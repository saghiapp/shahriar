---
title: >-
    تورکون دیلی
---
# تورکون دیلی

<div class="b" id="bn1"><div class="m1"><p>تورکون دیلی تک سئوگیلی ایسته کلی دیل اولماز</p></div>
<div class="m2"><p>اؤزگه دیله قاتسان بو اصیل دیل اصیل اولماز</p></div></div>
<div class="b" id="bn2"><div class="m1"><p>اؤز شعرینی فارسا – عربه قاتماسا شاعیر</p></div>
<div class="m2"><p>شعری اوخویانلار ، ائشیدنلر کسیل اولماز</p></div></div>
<div class="b" id="bn3"><div class="m1"><p>فارس شاعری چوخ سؤزلرینی بیزدن آپارمیش</p></div>
<div class="m2"><p>« صابیر » کیمی بیر سفره لی شاعیر پخیل اولماز</p></div></div>
<div class="b" id="bn4"><div class="m1"><p>تورکون مثلی ، فولکلوری دونیادا تک دیر</p></div>
<div class="m2"><p>خان یورقانی ، کند ایچره مثل دیر ، میتیل اولماز</p></div></div>
<div class="b" id="bn5"><div class="m1"><p>آذر قوشونو ، قیصر رومی اسیر ائتمیش</p></div>
<div class="m2"><p>کسری سؤزودور بیر بئله تاریخ ناغیل اولماز</p></div></div>
<div class="b" id="bn6"><div class="m1"><p>پیشمیش کیمی شعرین ده گرک داد دوزو اولسون</p></div>
<div class="m2"><p>کند اهلی بیلرلر کی دوشابسیز خشیل اولماز</p></div></div>
<div class="b" id="bn7"><div class="m1"><p>سؤزلرده جواهیر کیمی دیر ، اصلی بدلدن</p></div>
<div class="m2"><p>تشخیص وئره ن اولسا بو قدر زیر – زیبیل اولماز</p></div></div>
<div class="b" id="bn8"><div class="m1"><p>شاعیر اولابیلمزسن ، آنان دوغماسا شاعیر</p></div>
<div class="m2"><p>میس سن ، آبالام ، هر ساری کؤینک قییزیل اولماز</p></div></div>
<div class="b" id="bn9"><div class="m1"><p>چوخ قیسسا بوی اولسان اولیسان جین کیمی شئیطان</p></div>
<div class="m2"><p>چوخ دا اوزون اولما ، کی اوزوندا عاغیل اولماز</p></div></div>
<div class="b" id="bn10"><div class="m1"><p>مندن ده نه ظالیم چیخار ، اوغلوم ، نه قیصاص چی</p></div>
<div class="m2"><p>بیر دفعه بونی قان کی ایپکدن قیزیل اولماز</p></div></div>
<div class="b" id="bn11"><div class="m1"><p>آزاد قوی اوغول عشقی طبیعتده بولونسون</p></div>
<div class="m2"><p>داغ – داشدا دوغولموش ده لی جیران حمیل اولماز</p></div></div>
<div class="b" id="bn12"><div class="m1"><p>انسان اودی دوتسون بو ذلیل خلقین الیندن</p></div>
<div class="m2"><p>الله هی سئوه ر سه ، بئله انسان ذلیل اولماز</p></div></div>
<div class="b" id="bn13"><div class="m1"><p>چوخ دا کی سرابین سویی وار یاغ – بالی واردیر</p></div>
<div class="m2"><p>باش عرشه ده چاتدیرسا ، سراب اردبیل اولماز</p></div></div>
<div class="b" id="bn14"><div class="m1"><p>ملت غمی اولسا ، بو جوجوقلار چؤپه دؤنمه ز</p></div>
<div class="m2"><p>اربابلاریمیزدان دا قارینلار طبیل اولماز</p></div></div>
<div class="b" id="bn15"><div class="m1"><p>دوز واختا دولار تاختا – طاباق ادویه ایله</p></div>
<div class="m2"><p>اونداکی ننه م سانجیلانار زنجفیل اولماز</p></div></div>
<div class="b" id="bn16"><div class="m1"><p>بو « شهریار » ین طبعی کیمی چیممه لی چشمه</p></div>
<div class="m2"><p>کوثر اولا بیلسه دئمیرم ، سلسبیل اولماز</p></div></div>
<div class="n" id="bn17"><p>۱۳۴۸</p></div>
