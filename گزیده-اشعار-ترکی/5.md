---
title: >-
    ایمان مشتریسی
---
# ایمان مشتریسی

<div class="b" id="bn1"><div class="m1"><p>آمان اللاه یِئنه شیطان گلیب ایمان آپارا </p></div>
<div class="m2"><p>قُورویون قُویمایون ایمانوزی شیطان آپارا</p></div></div>
<div class="b" id="bn2"><div class="m1"><p>منیم ، اینسانلیغمین گُؤرنه حصاری یاوادیر </p></div>
<div class="m2"><p>کی گونوز غولِ بیابان گلیر اینسان آپارا</p></div></div>
<div class="b" id="bn3"><div class="m1"><p>خرمنی ساققیزا وِئردیک نه یامان چَرچی دی بو </p></div>
<div class="m2"><p>هِی گلیر کَنده بیزه درد وئره درمان آپارا</p></div></div>
<div class="b" id="bn4"><div class="m1"><p>چورَگ آلمیش اَلینه ، آج نئجه طاقت گتیسین </p></div>
<div class="m2"><p>اِئله بیریازگئجه سی قیزگلیب،اوغلان آپارا</p></div></div>
<div class="b" id="bn5"><div class="m1"><p>قانلی دیرناخلارینان«انگلیس» اَل قاتدی بیزه </p></div>
<div class="m2"><p>باخیسان«روس»دا آرازدان کئچیر ایران آپارا</p></div></div>
<div class="b" id="bn6"><div class="m1"><p>آرادان بیرده بیزی بُؤلسه لر اربابلاریمیز </p></div>
<div class="m2"><p>قورخورام  قُویمیالار تبریزی ، تهران  آپارا</p></div></div>
<div class="b" id="bn7"><div class="m1"><p>قارا طوفان کی داخی خلقیله شوخلوق اِئله مز </p></div>
<div class="m2"><p>سِئل گرَک اِئل داغیدا،اِئو ییخا،ایوان آپارا</p></div></div>
<div class="b" id="bn8"><div class="m1"><p>بو قارانلیق گئجه لرده قاپوموز پیس دُویولور </p></div>
<div class="m2"><p>نه بیلیم ،بلکه اَجَل دیردایانیب جان آپارا</p></div></div>
<div class="b" id="bn9"><div class="m1"><p>آناما سُویله یین اُوغلون ییخیلیب سنگرده </p></div>
<div class="m2"><p>تِئللرین باس یاراما ، قُویما منی قان آپارا</p></div></div>
<div class="b" id="bn10"><div class="m1"><p>سَلقه لی اُغرو تاپیلمیشسا بو باشسیز یئرده </p></div>
<div class="m2"><p>«شهریار»دان دا گرَک بیر دُولی دیوان آپار</p></div></div>
