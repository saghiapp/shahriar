---
title: >-
    غزل شمارهٔ ۳۵ - دستم به دامانت
---
# غزل شمارهٔ ۳۵ - دستم به دامانت

<div class="b" id="bn1"><div class="m1"><p>نه وصلت دیده بودم کاشکی ای گل نه هجرانت</p></div>
<div class="m2"><p>که جانم در جوانی سوخت ای جانم به قربانت</p></div></div>
<div class="b" id="bn2"><div class="m1"><p>تحمل گفتی و من هم که کردم سال ها اما</p></div>
<div class="m2"><p>چقدر آخر تحمل بلکه یادت رفته پیمانت</p></div></div>
<div class="b" id="bn3"><div class="m1"><p>چو بلبل نغمه خوانم تا تو چون گل پاکدامانی</p></div>
<div class="m2"><p>حذر از خار دامنگیر کن دستم به دامانت</p></div></div>
<div class="b" id="bn4"><div class="m1"><p>تمنای وصالم نیست عشق من مگیر از من</p></div>
<div class="m2"><p>به دردت خو گرفتم نیستم در بند درمانت</p></div></div>
<div class="b" id="bn5"><div class="m1"><p>امید خسته ام تا چند گیرد با اجل کشتی</p></div>
<div class="m2"><p>بمیرم یا بمانم پادشاها چیست فرمانت</p></div></div>
<div class="b" id="bn6"><div class="m1"><p>شبی با دل به هجران تو ای سلطان ملک دل</p></div>
<div class="m2"><p>میان گریه می گفتم که کو ای ملک سلطانت</p></div></div>
<div class="b" id="bn7"><div class="m1"><p>چه شبهایی که چون سایه خزیدم پای قصر تو</p></div>
<div class="m2"><p>به امیدی که مهتاب رخت بینم در ایوانت</p></div></div>
<div class="b" id="bn8"><div class="m1"><p>به گردنبند لعلی داشتی چون چشم من خونین</p></div>
<div class="m2"><p>نباشد خون مظلومان؟ که می گیرد گریبانت</p></div></div>
<div class="b" id="bn9"><div class="m1"><p>دل تنگم حریف درد و اندوه فراوان نیست</p></div>
<div class="m2"><p>امان ای سنگدل از درد و اندوه فراوانت</p></div></div>
<div class="b" id="bn10"><div class="m1"><p>به شعرت شهریارا بیدلان تا عشق میورزند</p></div>
<div class="m2"><p>نسیم وصل را ماند نوید طبع دیوانت</p></div></div>
