---
title: >-
    غزل شمارهٔ ۱۳۸ - ماه کلیسا
---
# غزل شمارهٔ ۱۳۸ - ماه کلیسا

<div class="b" id="bn1"><div class="m1"><p>ای پریچهره که آهنگ کلیسا داری</p></div>
<div class="m2"><p>سینه مریم و سیمای مسیحا داری</p></div></div>
<div class="b" id="bn2"><div class="m1"><p>گرد رخسار تو روح القدس آید به طواف</p></div>
<div class="m2"><p>چو تو ترسابچه آهنگ کلیسا داری</p></div></div>
<div class="b" id="bn3"><div class="m1"><p>آشیان در سر زلف تو کند طایر قدس</p></div>
<div class="m2"><p>که نهال قد چون شاخه طوبا داری</p></div></div>
<div class="b" id="bn4"><div class="m1"><p>جز دل تنگ من ای مونس جان جای تو نیست</p></div>
<div class="m2"><p>تنگ مپسند دلی را که در او جا داری</p></div></div>
<div class="b" id="bn5"><div class="m1"><p>مه شود حلقه‌به‌گوش تو که گردن‌بندی</p></div>
<div class="m2"><p>فلک‌افروزتر از عقد ثریا داری</p></div></div>
<div class="b" id="bn6"><div class="m1"><p>به کلیسا روی و مسجدیانت در پی</p></div>
<div class="m2"><p>چه خیالی مگر ای دختر ترسا داری</p></div></div>
<div class="b" id="bn7"><div class="m1"><p>پای من در سر کوی تو به گِل رفت فرو</p></div>
<div class="m2"><p>گر دلت سنگ نباشد گِلِ گیرا داری</p></div></div>
<div class="b" id="bn8"><div class="m1"><p>دگران خوشگل یک عضو و تو سر تا پا خوب</p></div>
<div class="m2"><p>«آنچه خوبان همه دارند تو تنها داری»</p></div></div>
<div class="b" id="bn9"><div class="m1"><p>آیت رحمت روی تو به قرآن ماند</p></div>
<div class="m2"><p>در شگفتم که چرا مذهب عیسی داری</p></div></div>
<div class="b" id="bn10"><div class="m1"><p>کار آشوب تماشای تو کارستان کرد</p></div>
<div class="m2"><p>راستی نقش غریبی و تماشا داری</p></div></div>
<div class="b" id="bn11"><div class="m1"><p>کشتی خواب به دریاچه اشکم گم شد</p></div>
<div class="m2"><p>تو به چشم که نشینی دل دریا داری</p></div></div>
<div class="b" id="bn12"><div class="m1"><p>شهریارا ز سر کوی سهی‌بالایان</p></div>
<div class="m2"><p>این چه راهی‌ست که با عالم بالا داری؟</p></div></div>
