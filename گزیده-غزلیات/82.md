---
title: >-
    غزل شمارهٔ ۸۲ - دوست ندیدم
---
# غزل شمارهٔ ۸۲ - دوست ندیدم

<div class="b" id="bn1"><div class="m1"><p>به تیره بختی خود کس نه دیدم و نه شنیدم</p></div>
<div class="m2"><p>ز بخت تیره خدایا چه دیدم و چه کشیدم</p></div></div>
<div class="b" id="bn2"><div class="m1"><p>برای گفتن با دوست شکوه ها به دلم بود</p></div>
<div class="m2"><p>ولی دریغ که در روزگار دوست ندیدم</p></div></div>
<div class="b" id="bn3"><div class="m1"><p>وگر نگاه امیدی بسوی هیچکسم نیست</p></div>
<div class="m2"><p>چرا که تیر ندامت بدوخت چشم امیدم</p></div></div>
<div class="b" id="bn4"><div class="m1"><p>رفیق اگر تو رسیدی سلام ما برسانی</p></div>
<div class="m2"><p>که من به اهل وفا و مروتی نرسیدم</p></div></div>
<div class="b" id="bn5"><div class="m1"><p>منی که شاخه و برگم نصیب برق بلا بود</p></div>
<div class="m2"><p>به کشتزار طبیعت ندانم از چه دمیدم</p></div></div>
<div class="b" id="bn6"><div class="m1"><p>یکی شکسته نوازی کن ای نسیم عنایت</p></div>
<div class="m2"><p>که در هوای تو لرزنده تر ز شاخه بیدم</p></div></div>
<div class="b" id="bn7"><div class="m1"><p>ز آب دیده چنان آتشم کشید زبانه</p></div>
<div class="m2"><p>که خاک غم به سرافشان چو گرد باد دویدم</p></div></div>
<div class="b" id="bn8"><div class="m1"><p>گناه اگر رخ مردم سیه کند من مسکین</p></div>
<div class="m2"><p>به شهر روسیهان شهریار روی سپیدم</p></div></div>
