---
title: >-
    غزل شمارهٔ ۴۱ - وداع جوانی
---
# غزل شمارهٔ ۴۱ - وداع جوانی

<div class="b" id="bn1"><div class="m1"><p>جوانی حسرتا با من وداع جاودانی کرد</p></div>
<div class="m2"><p>وداع جاودانی حسرتا با من جوانی کرد</p></div></div>
<div class="b" id="bn2"><div class="m1"><p>بهار زندگانی طی شد و کرد آفت ایام</p></div>
<div class="m2"><p>به من کاری که با سرو و سمن باد خزانی کرد</p></div></div>
<div class="b" id="bn3"><div class="m1"><p>قضای آسمانی بود مشتاقی و مهجوری</p></div>
<div class="m2"><p>چه تدبیری توانم با قضای آسمانی کرد</p></div></div>
<div class="b" id="bn4"><div class="m1"><p>شراب ارغوانی چاره رخسار زردم نیست</p></div>
<div class="m2"><p>بنازم سیلی گردون که چهرم ارغوانی کرد</p></div></div>
<div class="b" id="bn5"><div class="m1"><p>هنوز از آبشار دیده دامان رشک دریا بود</p></div>
<div class="m2"><p>که ما را سینه آتشفشان آتشفشانی کرد</p></div></div>
<div class="b" id="bn6"><div class="m1"><p>چه بود ار باز می گشتی به روز من توانایی</p></div>
<div class="m2"><p>که خود دیدی چه‌ها با روزگارم ناتوانی کرد</p></div></div>
<div class="b" id="bn7"><div class="m1"><p>جوانی کردن ای دل شیوه جانانه بود اما</p></div>
<div class="m2"><p>جوانی هم پی جانان شد و با ما جوانی کرد</p></div></div>
<div class="b" id="bn8"><div class="m1"><p>جوانی خود مرا تنها امید زندگانی بود</p></div>
<div class="m2"><p>دگر من با چه امیدی توانم زندگانی کرد</p></div></div>
<div class="b" id="bn9"><div class="m1"><p>جوانان در بهار عمر یاد از شهریار آرید</p></div>
<div class="m2"><p>که عمری در گلستان جوانی نغمه خوانی کرد</p></div></div>
