---
title: >-
    غزل شمارهٔ ۵ - ارباب زمستان
---
# غزل شمارهٔ ۵ - ارباب زمستان

<div class="b" id="bn1"><div class="m1"><p>زمستان پوستین افزود بر تن کدخدایان را</p></div>
<div class="m2"><p>ولیکن پوست خواهد کند ما یک لا قبایان را</p></div></div>
<div class="b" id="bn2"><div class="m1"><p>ره ماتم سرای ما ندانم از که می پرسد</p></div>
<div class="m2"><p>زمستانی که نشناسد در دولت سرایان را</p></div></div>
<div class="b" id="bn3"><div class="m1"><p>به دوش از برف بالاپوش خز ارباب می آید</p></div>
<div class="m2"><p>که لرزاند تن عریان بی برگ و نوایان را</p></div></div>
<div class="b" id="bn4"><div class="m1"><p>به کاخ ظلم باران هم که آید سر فرود آرد</p></div>
<div class="m2"><p>ولیکن خانه بر سر کوفتن داند گدایان را</p></div></div>
<div class="b" id="bn5"><div class="m1"><p>طبیب بی مروت کی به بالین فقیر آید</p></div>
<div class="m2"><p>که کس در بند درمان نیست درد بی دوایان را</p></div></div>
<div class="b" id="bn6"><div class="m1"><p>به تلخی جان سپردن در صفای اشک خود بهتر</p></div>
<div class="m2"><p>که حاجت بردن ای آزاده مرد این بی صفایان را</p></div></div>
<div class="b" id="bn7"><div class="m1"><p>به هر کس مشکلی بردیم و از کس مشکلی نگشود</p></div>
<div class="m2"><p>کجا بستند یا رب دست آن مشکل گشایان را</p></div></div>
<div class="b" id="bn8"><div class="m1"><p>نقاب آشنا بستند کز بیگانگان رستیم</p></div>
<div class="m2"><p>چو بازی ختم شد بیگانه دیدیم آشنایان را</p></div></div>
<div class="b" id="bn9"><div class="m1"><p>به هر فرمان آتش عالمی در خاک و خون غلطید</p></div>
<div class="m2"><p>خدا ویران گذارد کاخ این فرمانروایان را</p></div></div>
<div class="b" id="bn10"><div class="m1"><p>به کام محتکر روزی مردم دیدم وگفتم</p></div>
<div class="m2"><p>که روزی سفره خواهدشد شکم این اژدهایان را</p></div></div>
<div class="b" id="bn11"><div class="m1"><p>به عزت چون نبخشیدی به ذلت می ستانندت</p></div>
<div class="m2"><p>چرا عاقل نیندیشد هم از آغاز پایان را</p></div></div>
<div class="b" id="bn12"><div class="m1"><p>حریفی با تمسخر گفت زاری شهریارا بس</p></div>
<div class="m2"><p>که میگیرند در شهر و دیار ما گدایان را</p></div></div>
