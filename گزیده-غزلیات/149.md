---
title: >-
    غزل شمارهٔ ۱۴۹ - شرم و عفت
---
# غزل شمارهٔ ۱۴۹ - شرم و عفت

<div class="b" id="bn1"><div class="m1"><p>نالدم پای که چند از پی یارم بدوانی</p></div>
<div class="m2"><p>من بدو میرسم اما تو که دیدن نتوانی</p></div></div>
<div class="b" id="bn2"><div class="m1"><p>من سراپا همه شرمم تو سراپا همه عفت</p></div>
<div class="m2"><p>عاشق پا به فرارم تو که این درد ندانی</p></div></div>
<div class="b" id="bn3"><div class="m1"><p>چشم خود در شکن خط بنهفتم که بدزدی</p></div>
<div class="m2"><p>یک نظر در تو ببینم چو تو این نامه بخوانی</p></div></div>
<div class="b" id="bn4"><div class="m1"><p>به غزل چشم تو سرگرم بدارم من و زیباست</p></div>
<div class="m2"><p>که غزالی به نوای نی محزون بچرانی</p></div></div>
<div class="b" id="bn5"><div class="m1"><p>از سرهر مژه ام خون دل آویخته چون لعل</p></div>
<div class="m2"><p>خواهم ای باد خدا را که به گوشش برسانی</p></div></div>
<div class="b" id="bn6"><div class="m1"><p>گر چه جز زهر من از جام محبت نچشیدم</p></div>
<div class="m2"><p>ای فلک زهر عقوبت به حبیبم نچشانی</p></div></div>
<div class="b" id="bn7"><div class="m1"><p>از من آن روز که خاکی به کف باد بهار است</p></div>
<div class="m2"><p>چشم دارم که دگر دامن نفرت نفشانی</p></div></div>
<div class="b" id="bn8"><div class="m1"><p>اشکت آهسته به پیراهن نرگس بنشیند</p></div>
<div class="m2"><p>ترسم این آتش سوز از سخن من بنشانی</p></div></div>
<div class="b" id="bn9"><div class="m1"><p>تشنه دیدی به سرش کوزه تهمت بشکانند </p></div>
<div class="m2"><p>شهریارا تو بدان تشنه جان سوخته مانی</p></div></div>
