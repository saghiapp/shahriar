---
title: >-
    غزل شمارهٔ ۳۶ - ویلن تاج‌بخش
---
# غزل شمارهٔ ۳۶ - ویلن تاج‌بخش

<div class="b" id="bn1"><div class="m1"><p>شنیده‌ام که به شاهان عشق بخشی تاج</p></div>
<div class="m2"><p>به تاج عشق تو من مستحقم و محتاج</p></div></div>
<div class="b" id="bn2"><div class="m1"><p>تو تاج بخشی و من شهریار ملک سخن</p></div>
<div class="m2"><p>به دولت سرت از آفتاب دارم تاج</p></div></div>
<div class="b" id="bn3"><div class="m1"><p>کمان آرشه زه کن که تیر لشگر غم</p></div>
<div class="m2"><p>بر آن سر است که از قلب ما کند آماج</p></div></div>
<div class="b" id="bn4"><div class="m1"><p>اگر که سالک عشقی به پیر دیر گرای</p></div>
<div class="m2"><p>که گفته‌اند قمار نخست با لیلاج</p></div></div>
<div class="b" id="bn5"><div class="m1"><p>به پای ساز تو از ذوق عرش کردم سیر</p></div>
<div class="m2"><p>که روز وصل تو کم نیست از شب معراج</p></div></div>
<div class="b" id="bn6"><div class="m1"><p>زبان شعر نیالوده‌ام به مدح کسی</p></div>
<div class="m2"><p>ولیک ساز تو از طبع من ستاند باج</p></div></div>
<div class="b" id="bn7"><div class="m1"><p>به تکیه‌گاه تو ای تاجدار حسن و هنر</p></div>
<div class="m2"><p>سزد ز سینه سیمین سریر مرمر و عاج</p></div></div>
<div class="b" id="bn8"><div class="m1"><p>به قول خواجه گر از جام می کناره کنم</p></div>
<div class="m2"><p>به دور لاله دماغ مرا کنید علاج</p></div></div>
<div class="b" id="bn9"><div class="m1"><p>به روزگار تو یابد کمال موسیقی</p></div>
<div class="m2"><p>چنانکه شعر به دوران شهریار رواج</p></div></div>
