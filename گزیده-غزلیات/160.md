---
title: >-
    غزل شمارهٔ ۱۶۰ - دنیای دل
---
# غزل شمارهٔ ۱۶۰ - دنیای دل

<div class="b" id="bn1"><div class="m1"><p>چند بارد غم دنیا به تن تنهایی</p></div>
<div class="m2"><p>وای بر من تن تنها و غم دنیایی</p></div></div>
<div class="b" id="bn2"><div class="m1"><p>تیرباران فلک فرصت آنم ندهد</p></div>
<div class="m2"><p>که چو تیر از جگر ریش برآرم وایی</p></div></div>
<div class="b" id="bn3"><div class="m1"><p>لاله‌ای را که بر او داغ دورنگی پیداست</p></div>
<div class="m2"><p>حیف از ناله معصوم هزارآوایی</p></div></div>
<div class="b" id="bn4"><div class="m1"><p>آخرم رام نشد چشم غزالی وحشی</p></div>
<div class="m2"><p>گرچه انگیختم از هر غزلی غوغایی</p></div></div>
<div class="b" id="bn5"><div class="m1"><p>من همان شاهد شیرازم و نتوانی یافت</p></div>
<div class="m2"><p>در همه شهر به شیرینی من شیدایی</p></div></div>
<div class="b" id="bn6"><div class="m1"><p>تا نه از گریه شدم کور بیا ورنه چه سود</p></div>
<div class="m2"><p>از چراغی که بگیرند به نابینایی</p></div></div>
<div class="b" id="bn7"><div class="m1"><p>همه در خاطرم از شاهد رؤیایی خویش</p></div>
<div class="m2"><p>بگذرد خاطره با دلکشی رؤیایی</p></div></div>
<div class="b" id="bn8"><div class="m1"><p>گاه بر دورنمای افق از گوشه ابر</p></div>
<div class="m2"><p>با طلوع ملکی جلوه دهد سیمایی</p></div></div>
<div class="b" id="bn9"><div class="m1"><p>انعکاسی است بر آن گردش چشم آبی</p></div>
<div class="m2"><p>از جمال و عظمت چون افق دریایی</p></div></div>
<div class="b" id="bn10"><div class="m1"><p>دست با دوست در آغوش نه حد من و تست</p></div>
<div class="m2"><p>منم و حسرت بوسیدن خاک پایی</p></div></div>
<div class="b" id="bn11"><div class="m1"><p>شهریارا چه غم از غربت دنیای تن است</p></div>
<div class="m2"><p>گر برای دل خود ساخته ای دنیایی</p></div></div>
