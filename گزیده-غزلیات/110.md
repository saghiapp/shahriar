---
title: >-
    غزل شمارهٔ ۱۱۰ - سه تار من
---
# غزل شمارهٔ ۱۱۰ - سه تار من

<div class="b" id="bn1"><div class="m1"><p>نالد به حال زار من امشب سه تار من</p></div>
<div class="m2"><p>این مایه تسلی شب های تار من</p></div></div>
<div class="b" id="bn2"><div class="m1"><p>ای دل ز دوستان وفادار روزگار</p></div>
<div class="m2"><p>جز ساز من نبود کسی سازگار من</p></div></div>
<div class="b" id="bn3"><div class="m1"><p>در گوشه غمی که فراموش عالمی است</p></div>
<div class="m2"><p>من غمگسار سازم و او غمگسار من</p></div></div>
<div class="b" id="bn4"><div class="m1"><p>اشک است جویبار من و ناله سه تار</p></div>
<div class="m2"><p>شب تا سحر ترانه این جویبار من</p></div></div>
<div class="b" id="bn5"><div class="m1"><p>چون نشترم به دیده خلد نوشخند ماه</p></div>
<div class="m2"><p>یادش به خیر خنجر مژگان یار من</p></div></div>
<div class="b" id="bn6"><div class="m1"><p>رفت و به اختران سرشکم سپرد جای</p></div>
<div class="m2"><p>ماهی که آسمان بربود از کنار من</p></div></div>
<div class="b" id="bn7"><div class="m1"><p>آخر قرار زلف تو با ما چنین نبود</p></div>
<div class="m2"><p>ای مایه قرار دل بیقرار من</p></div></div>
<div class="b" id="bn8"><div class="m1"><p>در حسرت تو میرم و دانم تو بی وفا</p></div>
<div class="m2"><p>روزی وفا کنی که نیاید به کار من</p></div></div>
<div class="b" id="bn9"><div class="m1"><p>از چشم خود سیاه دلی وام میکنی</p></div>
<div class="m2"><p>خواهی مگر گرو بری از روزگار من</p></div></div>
<div class="b" id="bn10"><div class="m1"><p>اختر بخفت و شمع فرومرد و همچنان</p></div>
<div class="m2"><p>بیدار بود دیده شب زنده دار من</p></div></div>
<div class="b" id="bn11"><div class="m1"><p>من شاهباز عرشم و مسکین تذرو خاک</p></div>
<div class="m2"><p>بختش بلند نیست که باشد شکار من</p></div></div>
<div class="b" id="bn12"><div class="m1"><p>یک عمر در شرار محبت گداختم</p></div>
<div class="m2"><p>تا صیرفی عشق چه سنجد عیار من</p></div></div>
<div class="b" id="bn13"><div class="m1"><p>جز خون دل نخواست نگارندهٔ سپهر</p></div>
<div class="m2"><p>بر صفحهٔ جهان رقم یادگار من</p></div></div>
<div class="b" id="bn14"><div class="m1"><p>زنگار زهر خوردم و شنگرف خون دل</p></div>
<div class="m2"><p>تا جلوه کرد این همه نقش و نگار من</p></div></div>
<div class="b" id="bn15"><div class="m1"><p>در بوستان طبع حزینم چو بگذری</p></div>
<div class="m2"><p>پرهیز نیش خار من ای گلعذار من</p></div></div>
<div class="b" id="bn16"><div class="m1"><p>من شهریار ملک سخن بودم و نبود</p></div>
<div class="m2"><p>جز گوهر سرشک در این شهریار من</p></div></div>
