---
title: >-
    غزل شمارهٔ ۸۸ - به مرغان چمن
---
# غزل شمارهٔ ۸۸ - به مرغان چمن

<div class="b" id="bn1"><div class="m1"><p>خراب از باد پائیز خمارانگیز تهرانم</p></div>
<div class="m2"><p>خمار آن بهار شوخ و شهر آشوب شمرانم</p></div></div>
<div class="b" id="bn2"><div class="m1"><p>خدایا خاطرات سرکش یک عمر شیدایی</p></div>
<div class="m2"><p>گرفته در دماغی خسته چون خوابی پریشانم</p></div></div>
<div class="b" id="bn3"><div class="m1"><p>خیال رفتگان شب تا سحر در جانم آویزد</p></div>
<div class="m2"><p>خدایا این شب آویزان چه می خواهند از جانم</p></div></div>
<div class="b" id="bn4"><div class="m1"><p>پریشان یادگاریهای بر بادند و می پیچند</p></div>
<div class="m2"><p>به گلزار خزان عمر چون رگبار بارانم</p></div></div>
<div class="b" id="bn5"><div class="m1"><p>خزان هم با سرود برگ ریزان عالمی دارد</p></div>
<div class="m2"><p>چه جای من که از سردی و خاموشی ز مستانم</p></div></div>
<div class="b" id="bn6"><div class="m1"><p>سه تار مطرب شوقم گسسته سیم جانسوزم</p></div>
<div class="m2"><p>شبان وادی عشقم شکسته نای نالانم</p></div></div>
<div class="b" id="bn7"><div class="m1"><p>نه جامی کو دمد در آتش افسرده جان من</p></div>
<div class="m2"><p>نه دودی کو برآید از سر شوریده سامانم</p></div></div>
<div class="b" id="bn8"><div class="m1"><p>شکفته شمع دمسازم چنان خاموش شد کز وی</p></div>
<div class="m2"><p>به اشک توبه خوش کردم که می بارد به دامانم</p></div></div>
<div class="b" id="bn9"><div class="m1"><p>گره شد در گلویم ناله جای سیم هم خالی</p></div>
<div class="m2"><p>که من واخواندن این پنجه پیچیده نتوانم</p></div></div>
<div class="b" id="bn10"><div class="m1"><p>کجا یار و دیاری ماند از بی مهری ایام</p></div>
<div class="m2"><p>که تا آهی برد سوز و گداز من به یارانم</p></div></div>
<div class="b" id="bn11"><div class="m1"><p>سرود آبشار دلکش پس قلعه ام در گوش</p></div>
<div class="m2"><p>شب پائیز تبریز است در باغ گلستانم</p></div></div>
<div class="b" id="bn12"><div class="m1"><p>گروه کودکان سرگشته چرخ و فلک بازی</p></div>
<div class="m2"><p>من از بازی این چرخ فلک سر در گریبانم</p></div></div>
<div class="b" id="bn13"><div class="m1"><p>به مغزم جعبه شهر فرنگ عمر بی حاصل</p></div>
<div class="m2"><p>به چرخ افتاده و گوئی در آفاقست جولانم</p></div></div>
<div class="b" id="bn14"><div class="m1"><p>چه دریایی چه طوفانی که من در پیچ و تاب آن</p></div>
<div class="m2"><p>به زورقهای صاحب کشته سرگشته می مانم</p></div></div>
<div class="b" id="bn15"><div class="m1"><p>ازین شورم که امشب زد به سر آشفته و سنگین</p></div>
<div class="m2"><p>چه می گویم نمی فهمم چه می خواهم نمی دانم</p></div></div>
<div class="b" id="bn16"><div class="m1"><p>به اشک من گل و گلزار شعر فارسی خندان</p></div>
<div class="m2"><p>من شوریده بخت از چشم گریان ابر نیسانم</p></div></div>
<div class="b" id="bn17"><div class="m1"><p>کجا تا گویدم برچین و تا کی گویدم برخیز</p></div>
<div class="m2"><p>به خوان اشک چشم و خون دل عمریست مهمانم</p></div></div>
<div class="b" id="bn18"><div class="m1"><p>فلک گو با من این نامردی و نامردمی بس کن</p></div>
<div class="m2"><p>که من سلطان عشق و شهریار شعر ایرانم</p></div></div>
