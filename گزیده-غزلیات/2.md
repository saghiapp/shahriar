---
title: >-
    غزل شمارهٔ ۲ - مناجات
---
# غزل شمارهٔ ۲ - مناجات

<div class="b" id="bn1"><div class="m1"><p>علی ای همای رحمت، تو چه آیتی خدا را</p></div>
<div class="m2"><p>که به ماسوا فکندی همه سایه هما را</p></div></div>
<div class="b" id="bn2"><div class="m1"><p>دل اگر خداشناسی، همه در رخ علی بین</p></div>
<div class="m2"><p>به علی شناختم من به خدا قسم خدا را</p></div></div>
<div class="b" id="bn3"><div class="m1"><p>به خدا که در دو عالم اثر از فنا نماند</p></div>
<div class="m2"><p>چو علی گرفته باشد سر چشمهٔ بقا را</p></div></div>
<div class="b" id="bn4"><div class="m1"><p>مگر ای سحاب رحمت تو بباری ارنه دوزخ</p></div>
<div class="m2"><p>به شرار قهر سوزد همه جان ماسوا را</p></div></div>
<div class="b" id="bn5"><div class="m1"><p>برو ای گدای مسکین در خانه علی زن</p></div>
<div class="m2"><p>که نگین پادشاهی دهد از کرم گدا را</p></div></div>
<div class="b" id="bn6"><div class="m1"><p>بجز از علی که گوید به پسر که قاتل من</p></div>
<div class="m2"><p>چو اسیر توست اکنون به اسیر کن مدارا</p></div></div>
<div class="b" id="bn7"><div class="m1"><p>بجز از علی که آرد پسری ابوالعجائب</p></div>
<div class="m2"><p>که علم کند به عالم شهدای کربلا را</p></div></div>
<div class="b" id="bn8"><div class="m1"><p>چو به دوست عهد بندد ز میان پاکبازان</p></div>
<div class="m2"><p>چو علی که می‌تواند که به سر برد وفا را</p></div></div>
<div class="b" id="bn9"><div class="m1"><p>نه خدا توانمش خواند نه بشر توانمش گفت</p></div>
<div class="m2"><p>متحیرم چه نامم شه ملک لافتی را</p></div></div>
<div class="b" id="bn10"><div class="m1"><p>به دو چشم خون‌فشانم هله ای نسیم رحمت</p></div>
<div class="m2"><p>که ز کوی او غباری به من آر توتیا را</p></div></div>
<div class="b" id="bn11"><div class="m1"><p>به امید آن که شاید برسد به خاک پایت</p></div>
<div class="m2"><p>چه پیامها سپردم همه سوز دل صبا را</p></div></div>
<div class="b" id="bn12"><div class="m1"><p>چو تویی قضای گردان به دعای مستمندان</p></div>
<div class="m2"><p>که ز جان ما بگردان ره آفت قضا را</p></div></div>
<div class="b" id="bn13"><div class="m1"><p>چه زنم چونای هردم ز نوای شوق او دم</p></div>
<div class="m2"><p>که لسان غیب خوشتر بنوازد این نوا را</p></div></div>
<div class="b" id="bn14"><div class="m1"><p>«همه شب در این امیدم که نسیم صبحگاهی</p></div>
<div class="m2"><p>به پیام آشنایی بنوازد آشنا را»</p></div></div>
<div class="b" id="bn15"><div class="m1"><p>ز نوای مرغ یا حق بشنو که در دل شب</p></div>
<div class="m2"><p>غم دل به دوست گفتن چه خوش است شهریارا</p></div></div>
