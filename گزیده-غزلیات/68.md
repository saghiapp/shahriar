---
title: >-
    غزل شمارهٔ ۶۸ - جمال کعبه
---
# غزل شمارهٔ ۶۸ - جمال کعبه

<div class="b" id="bn1"><div class="m1"><p>اگر که شبرو عشقی چراغ ماهت بس</p></div>
<div class="m2"><p>ستاره چشم و چراغ شب سیاهت بس</p></div></div>
<div class="b" id="bn2"><div class="m1"><p>گرت به مردم چشم اهتزار قبله نماست</p></div>
<div class="m2"><p>به ارزیابی صد کعبه یک نگاهت بس</p></div></div>
<div class="b" id="bn3"><div class="m1"><p>جمال کعبه چمن زار می کند صحرا</p></div>
<div class="m2"><p>برو که خار مغیلان گل و گیاهت بس</p></div></div>
<div class="b" id="bn4"><div class="m1"><p>تو خود چو مرد رهی خضر هم نبود نبود</p></div>
<div class="m2"><p>شعاع چشمه حیوان چراغ راهت بس</p></div></div>
<div class="b" id="bn5"><div class="m1"><p>دلا اگر همه بیداد دیدی از مردم</p></div>
<div class="m2"><p>غمین مباش که دادار دادخواهت بس</p></div></div>
<div class="b" id="bn6"><div class="m1"><p>نصیب کوردلان است نعمت دنیا</p></div>
<div class="m2"><p>تو چشم رشد و تمیزی همین گناهت بس</p></div></div>
<div class="b" id="bn7"><div class="m1"><p>چه حاجت است به دعوی عشق بر در دوست</p></div>
<div class="m2"><p>دل شکسته و اشک روان گواهت بس</p></div></div>
<div class="b" id="bn8"><div class="m1"><p>به تاج شاهی اگر سرگران توانی بود</p></div>
<div class="m2"><p>گدای درگه میخانه پادشاهت بس</p></div></div>
<div class="b" id="bn9"><div class="m1"><p>ترا که صبح پیاله است و آسمان ساقی</p></div>
<div class="m2"><p>چو غم سپاه کشد پای خم پناهت بس</p></div></div>
<div class="b" id="bn10"><div class="m1"><p>بهار من اگرت با خزان نبردی بود</p></div>
<div class="m2"><p>قطار سرو و گل و نسترن سپاهت بس</p></div></div>
<div class="b" id="bn11"><div class="m1"><p>چنین که شعله زدت شهریار آتش شوق</p></div>
<div class="m2"><p>به جان خرمن غم یک شرار آهت بس</p></div></div>
