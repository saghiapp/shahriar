---
title: >-
    غزل شمارهٔ ۱۴۷ - مزد شبانی
---
# غزل شمارهٔ ۱۴۷ - مزد شبانی

<div class="b" id="bn1"><div class="m1"><p>خوشست پیری اگر مانده بود جان جوانی</p></div>
<div class="m2"><p>ولی ز بخت بد از من نه جسم ماند و نه جانی</p></div></div>
<div class="b" id="bn2"><div class="m1"><p>چو من به کنج ریاضت خزیده را چه تفاوت</p></div>
<div class="m2"><p>کزان کرانه بهاری گذشت یا که خزانی</p></div></div>
<div class="b" id="bn3"><div class="m1"><p>وداع یار بیاد آر و اشک حسرت عاشق</p></div>
<div class="m2"><p>چو میرسی به لب چشمه ای و آب روانی</p></div></div>
<div class="b" id="bn4"><div class="m1"><p>دهان غنچه مگر بازگو کند به اشارت</p></div>
<div class="m2"><p>حکایت دل تنگی به چون تو تنگ دهانی</p></div></div>
<div class="b" id="bn5"><div class="m1"><p>به صحت و به امان زنده اند مردم دنیا</p></div>
<div class="m2"><p>منم که زنده ام اما نه صحتی نه امانی</p></div></div>
<div class="b" id="bn6"><div class="m1"><p>شعیب جلوه سینا جهیز دختر خود کرد</p></div>
<div class="m2"><p>خدا چه اجرت و مزدی که می دهد به شبانی</p></div></div>
<div class="b" id="bn7"><div class="m1"><p>چه دلبخواه به غیر از تو باشد از توندانم</p></div>
<div class="m2"><p>که آنچه فوق دل و دلبخواه ماست تو آنی</p></div></div>
<div class="b" id="bn8"><div class="m1"><p>تو شهریار نبودی حریف عهد امانت</p></div>
<div class="m2"><p>ولی به مغز سبک می کشی چه بار گرانی</p></div></div>
