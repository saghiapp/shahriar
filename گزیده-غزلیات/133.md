---
title: >-
    غزل شمارهٔ ۱۳۳ - با روح صبا
---
# غزل شمارهٔ ۱۳۳ - با روح صبا

<div class="b" id="bn1"><div class="m1"><p>ای صبا با تو چه گفتند که خاموش شدی</p></div>
<div class="m2"><p>چه شرابی به تو دادند که مدهوش شدی</p></div></div>
<div class="b" id="bn2"><div class="m1"><p>تو که آتشکده عشق و محبت بودی</p></div>
<div class="m2"><p>چه بلا رفت که خاکستر خاموش شدی</p></div></div>
<div class="b" id="bn3"><div class="m1"><p>به چه دستی زدی آن ساز شبانگاهی را</p></div>
<div class="m2"><p>که خود از رقت آن بی‌خود و بی‌هوش شدی</p></div></div>
<div class="b" id="bn4"><div class="m1"><p>تو به صد نغمه زبان بودی و دل‌ها همه گوش</p></div>
<div class="m2"><p>چه شنفتی که زبان بستی و خود گوش شدی</p></div></div>
<div class="b" id="bn5"><div class="m1"><p>خلق را گر چه وفا نیست و لیکن گل من</p></div>
<div class="m2"><p>نه گمان دار که رفتی و فراموش شدی</p></div></div>
<div class="b" id="bn6"><div class="m1"><p>تا ابد خاطر ما خونی و رنگین از تست</p></div>
<div class="m2"><p>تو هم آمیخته با خون سیاوش شدی</p></div></div>
<div class="b" id="bn7"><div class="m1"><p>ناز می کرد به پیراهن نازک تن تو</p></div>
<div class="m2"><p>نازنینا چه خبر شد که کفن پوش شدی</p></div></div>
<div class="b" id="bn8"><div class="m1"><p>چنگی معبد گردون شوی ای رشک ملک</p></div>
<div class="m2"><p>که به ناهید فلک همسر و همدوش شدی</p></div></div>
<div class="b" id="bn9"><div class="m1"><p>شمع شب‌های سیه بودی و لبخندزنان</p></div>
<div class="m2"><p>با نسیم دم اسحار هم‌آغوش شدی</p></div></div>
<div class="b" id="bn10"><div class="m1"><p>شب مگر حور بهشتیت به بالین آمد</p></div>
<div class="m2"><p>که تواش شیفته زلف و بناگوش شدی</p></div></div>
<div class="b" id="bn11"><div class="m1"><p>باز در خواب شب دوش ترا می دیدم</p></div>
<div class="m2"><p>وای بر من که توام خواب شب دوش شدی</p></div></div>
<div class="b" id="bn12"><div class="m1"><p>ای مزاری که صبا خفته به زیر سنگت</p></div>
<div class="m2"><p>به چه گنجینه اسرار که سرپوش شدی</p></div></div>
<div class="b" id="bn13"><div class="m1"><p>ای سرشگ اینهمه لبریز شدن آن تو نیست</p></div>
<div class="m2"><p>آتشی بود در این سینه که در جوش شدی</p></div></div>
<div class="b" id="bn14"><div class="m1"><p>شهریارا به جگر نیش زند تشنگیم</p></div>
<div class="m2"><p>که چرا دور از آن چشمه پرنوش شدی</p></div></div>
