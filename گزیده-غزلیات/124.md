---
title: >-
    غزل شمارهٔ ۱۲۴ - شیدائی
---
# غزل شمارهٔ ۱۲۴ - شیدائی

<div class="b" id="bn1"><div class="m1"><p>رندم و شهره به شوریدگی و شیدایی</p></div>
<div class="m2"><p>شیوه‌ام چشم‌چرانی و قدح‌پیمایی</p></div></div>
<div class="b" id="bn2"><div class="m1"><p>عاشقم خواهد و رسوای جهانی چه کنم</p></div>
<div class="m2"><p>عاشقانند به هم عاشقی و رسوایی</p></div></div>
<div class="b" id="bn3"><div class="m1"><p>خط دلبند تو بادا که در اطراف رخت</p></div>
<div class="m2"><p>کار هر بوالهوسی نیست قلم‌فرسایی</p></div></div>
<div class="b" id="bn4"><div class="m1"><p>نیست بزمی که به بالای تو آراسته نیست</p></div>
<div class="m2"><p>ای برازنده به بالای تو بزم‌آرایی</p></div></div>
<div class="b" id="bn5"><div class="m1"><p>شمع ما خود به شبستان وفا سوخت که داد</p></div>
<div class="m2"><p>یاد پروانه پر سوخته بی‌پروایی</p></div></div>
<div class="b" id="bn6"><div class="m1"><p>لعل شاهد نشنیدیم بدین شیرینی</p></div>
<div class="m2"><p>زلف معشوقه ندیدیم بدین زیبایی</p></div></div>
<div class="b" id="bn7"><div class="m1"><p>کاش یک روز سر زلف تو در دست افتد</p></div>
<div class="m2"><p>تا ستانم من از او داد شب تنهایی</p></div></div>
<div class="b" id="bn8"><div class="m1"><p>پیر میخانه که روی تو نماید در جام</p></div>
<div class="m2"><p>از جبین تابدش انوار مبارک رایی</p></div></div>
<div class="b" id="bn9"><div class="m1"><p>شهریار از هوس قند لبت چون طوطی</p></div>
<div class="m2"><p>شهره شد در همه آفاق به شکرخایی</p></div></div>
