---
title: >-
    غزل شمارهٔ ۲۴ - سپاه من
---
# غزل شمارهٔ ۲۴ - سپاه من

<div class="b" id="bn1"><div class="m1"><p>منم که شعر و تغزل پناهگاه من است</p></div>
<div class="m2"><p>چنانکه قول و غزل نیز در پناه من است</p></div></div>
<div class="b" id="bn2"><div class="m1"><p>صفای گلشن دل‌ها به ابر و باران نیست</p></div>
<div class="m2"><p>که این وظیفه محول به اشک و آه من است</p></div></div>
<div class="b" id="bn3"><div class="m1"><p>صلای صبح تو دادم به نالهٔ شبگیر</p></div>
<div class="m2"><p>چه روزها که سپید از شب سیاه من است</p></div></div>
<div class="b" id="bn4"><div class="m1"><p>به عالمی که در او دشمنی به جان بخرند</p></div>
<div class="m2"><p>عجب مدار اگر عاشقی گناه من است</p></div></div>
<div class="b" id="bn5"><div class="m1"><p>اگر نمانده کس از دوستان من بر جا</p></div>
<div class="m2"><p>وفای عهد مرا دشمنان گواه من است</p></div></div>
<div class="b" id="bn6"><div class="m1"><p>هر آن گیاه که بر خاک ما دمیده ببوی</p></div>
<div class="m2"><p>اگر که بوی وفا می دهد گیاه من است</p></div></div>
<div class="b" id="bn7"><div class="m1"><p>کنون که رو به غروب آفتاب مهر و وفاست</p></div>
<div class="m2"><p>هر آنکه شمع دلی برفروخت ماه من است</p></div></div>
<div class="b" id="bn8"><div class="m1"><p>تو هر که را که چپ و راست تاخت فرزین گوی</p></div>
<div class="m2"><p>پیاده گر به خط مستقیم شاه من است</p></div></div>
<div class="b" id="bn9"><div class="m1"><p>نگاه من نتواند جمال جانان جست</p></div>
<div class="m2"><p>جمال اوست که جوینده نگاه من است</p></div></div>
<div class="b" id="bn10"><div class="m1"><p>من از تو هیچ نخواهم جز آنچه بپسندی</p></div>
<div class="m2"><p>که دلپسند تو ای دوست دل بخواه من است</p></div></div>
<div class="b" id="bn11"><div class="m1"><p>چه جای ناله گر آغوشم از سه‌تار تهی است</p></div>
<div class="m2"><p>که نغمه قلمم شور و چارگاه من است</p></div></div>
<div class="b" id="bn12"><div class="m1"><p>خطوط دفتر من سیم ساز را ماند</p></div>
<div class="m2"><p>قلم معاینه مضراب سر به راه من است</p></div></div>
<div class="b" id="bn13"><div class="m1"><p>کلاه فقر بسی هست در جهان لیکن</p></div>
<div class="m2"><p>نگین تاج شهان در پر کلاه من است</p></div></div>
<div class="b" id="bn14"><div class="m1"><p>شکستن صف من کار بی صفایان نیست</p></div>
<div class="m2"><p>که “شهریارم” و صاحبدلان سپاه من است</p></div></div>
