---
title: >-
    غزل شمارهٔ ۷۰ - گله عاشق
---
# غزل شمارهٔ ۷۰ - گله عاشق

<div class="b" id="bn1"><div class="m1"><p>آتشی زد شب هجرم به دل و جان که مپرس</p></div>
<div class="m2"><p>آن چنان سوختم از آتش هجران که مپرس</p></div></div>
<div class="b" id="bn2"><div class="m1"><p>گله‌ای کردم و از یک گله بیگانه شدی</p></div>
<div class="m2"><p>آشنایا گله دارم ز تو چندان که مپرس</p></div></div>
<div class="b" id="bn3"><div class="m1"><p>مسند مصر ترا ای مه کنعان که مرا</p></div>
<div class="m2"><p>ناله هایی است در این کلبه احزان که مپرس</p></div></div>
<div class="b" id="bn4"><div class="m1"><p>سرونازا گرم اینگونه کشی پای از سر</p></div>
<div class="m2"><p>منت آنگونه شوم دست به دامان که مپرس</p></div></div>
<div class="b" id="bn5"><div class="m1"><p>گوهر عشق که دریا همه ساحل بنمود</p></div>
<div class="m2"><p>آخرم داد چنان تخته به طوفان که مپرس</p></div></div>
<div class="b" id="bn6"><div class="m1"><p>عقل خوش گفت چو در پوست نمی‌گنجیدم</p></div>
<div class="m2"><p>که دلی بشکند آن پسته خندان که مپرس</p></div></div>
<div class="b" id="bn7"><div class="m1"><p>بوسه بر لعل لبت باد حلال خط سبز</p></div>
<div class="m2"><p>که پلی بسته به سر چشمه حیوان که مپرس</p></div></div>
<div class="b" id="bn8"><div class="m1"><p>این که پرواز گرفته است همای شوقم</p></div>
<div class="m2"><p>به هواداری سروی‌ست خرامان که مپرس</p></div></div>
<div class="b" id="bn9"><div class="m1"><p>دفتر عشق که سر خط همه شوق است و امید</p></div>
<div class="m2"><p>آیتی خواندمش از یاس به پایان که مپرس</p></div></div>
<div class="b" id="bn10"><div class="m1"><p>شهریارا دل از این سلسله‌مویان برگیر</p></div>
<div class="m2"><p>که چنانچم من از این جمع پریشان که مپرس</p></div></div>
