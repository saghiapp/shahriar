---
title: >-
    غزل شمارهٔ ۵۰ - جلوه جلال
---
# غزل شمارهٔ ۵۰ - جلوه جلال

<div class="b" id="bn1"><div class="m1"><p>شبست و چشم من و شمع اشکبارانند</p></div>
<div class="m2"><p>مگر به ماتم پروانه سوگوارانند</p></div></div>
<div class="b" id="bn2"><div class="m1"><p>چه می کند بدو چشم شب فراق تو ماه</p></div>
<div class="m2"><p>که این ستاره شماران ستاره بارانند</p></div></div>
<div class="b" id="bn3"><div class="m1"><p>مرا ز سبز خط و چشم مستش آید یاد</p></div>
<div class="m2"><p>در این بهار که بر سبزه میگسارانند</p></div></div>
<div class="b" id="bn4"><div class="m1"><p>به رنگ لعل تو ای گل پیاله های شراب</p></div>
<div class="m2"><p>چو لاله بر لب نوشین جویبارانند</p></div></div>
<div class="b" id="bn5"><div class="m1"><p>بغیر من که بهارم به باغ عارض تست</p></div>
<div class="m2"><p>جهانیان همه سرگرم نوبهارانند</p></div></div>
<div class="b" id="bn6"><div class="m1"><p>بیا که لاله رخان لاله ها به دامنها</p></div>
<div class="m2"><p>چو گل شکفته به دامان کوهسارانند</p></div></div>
<div class="b" id="bn7"><div class="m1"><p>نوای مرغ حزینی چو من چه خواهد بود</p></div>
<div class="m2"><p>که بلبلان تو در هر چمن هزارانند</p></div></div>
<div class="b" id="bn8"><div class="m1"><p>پیاده را چه به چوگان عشق و گوی مراد</p></div>
<div class="m2"><p>که مات عرصه حسن تو شهسوارنند</p></div></div>
<div class="b" id="bn9"><div class="m1"><p>تو چون نسیم گذرکن به عاشقان و ببین</p></div>
<div class="m2"><p>که همچو برگ خزانت چه جان نثارانند</p></div></div>
<div class="b" id="bn10"><div class="m1"><p>به کشت سوختگان آبی ای سحاب کرم</p></div>
<div class="m2"><p>که تشنگان همه در انتظار بارانند</p></div></div>
<div class="b" id="bn11"><div class="m1"><p>مرا به وعده دوزخ مساز از او نومید</p></div>
<div class="m2"><p>که کافران به نعیمش امیدوارانند</p></div></div>
<div class="b" id="bn12"><div class="m1"><p>جمال رحمت او جلوه می دهم به گناه</p></div>
<div class="m2"><p>که جلوه گاه جلالش گناهکارانند</p></div></div>
<div class="b" id="bn13"><div class="m1"><p>تو بندگی بگزین شهریار بر در دوست</p></div>
<div class="m2"><p>که بندگان در دوست شهریارانههند</p></div></div>
