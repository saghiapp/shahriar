---
title: >-
    غزل شمارهٔ ۵۲ - سیل روزگار
---
# غزل شمارهٔ ۵۲ - سیل روزگار

<div class="b" id="bn1"><div class="m1"><p>لبت تا در شکفتن لاله سیراب را ماند</p></div>
<div class="m2"><p>دلم در بیقراری چشمه مهتاب را ماند</p></div></div>
<div class="b" id="bn2"><div class="m1"><p>گهی کز روزن چشمم فرو تابد جمال تو</p></div>
<div class="m2"><p>به شبهای دل تاریک من مهتاب را ماند</p></div></div>
<div class="b" id="bn3"><div class="m1"><p>خزان خواهیم شد ساقی کنون مستی غنیمت دان</p></div>
<div class="m2"><p>که لاله ساغر و شبنم شراب ناب را ماند</p></div></div>
<div class="b" id="bn4"><div class="m1"><p>بتا گنجینه حسن و جوانی را وفایی نیست</p></div>
<div class="m2"><p>وفای بی مروت گوهر نایاب را ماند</p></div></div>
<div class="b" id="bn5"><div class="m1"><p>بدین سیمای آرامم درون دریای طوفانیست</p></div>
<div class="m2"><p>حذر کن از غریق آری که خود غرقاب را ماند</p></div></div>
<div class="b" id="bn6"><div class="m1"><p>بجز خواب پریشانی نبود این عمر بیحاصل</p></div>
<div class="m2"><p>کی آن آسایش خوابش که گویم خواب را ماند</p></div></div>
<div class="b" id="bn7"><div class="m1"><p>سخن هرگز بدین شیرینی و لطف و روانی نیست</p></div>
<div class="m2"><p>خدا را شهریار این طبع جوی آب را ماند</p></div></div>
