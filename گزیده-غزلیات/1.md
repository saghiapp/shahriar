---
title: >-
    غزل شمارهٔ ۱ - مکتب حافظ
---
# غزل شمارهٔ ۱ - مکتب حافظ

<div class="b" id="bn1"><div class="m1"><p>گذار آرد مه من گاهگاه از اشتباه اینجا</p></div>
<div class="m2"><p>فدای اشتباهی کآرد او را گاهگاه اینجا</p></div></div>
<div class="b" id="bn2"><div class="m1"><p>مگر ره گم کند کو را گذار افتد به ما یارب</p></div>
<div class="m2"><p>فراوان کن گذار آن مه گم کرده راه اینجا</p></div></div>
<div class="b" id="bn3"><div class="m1"><p>کله جا ماندش این جا و نیامد دیگرش از پی</p></div>
<div class="m2"><p>نیاید فی المثل آری گرش افتد کلاه اینجا</p></div></div>
<div class="b" id="bn4"><div class="m1"><p>نگویم جمله با من باش و ترک کامکاران کن</p></div>
<div class="m2"><p>چو هم شاهی و هم درویش گاه آنجاو گاه اینجا</p></div></div>
<div class="b" id="bn5"><div class="m1"><p>هوای ماه خرگاهی مکن ای کلبه درویش</p></div>
<div class="m2"><p>نگنجد موکب کیوان شکوه پادشاه اینجا</p></div></div>
<div class="b" id="bn6"><div class="m1"><p>توئی آن نوسفر سالک که هر شب شاهد توفیق</p></div>
<div class="m2"><p>چراغت پیش پا دارد که راه اینجا و چاه اینجا</p></div></div>
<div class="b" id="bn7"><div class="m1"><p>بیا کز دادخواهی آن دل نازک نرنجانیم</p></div>
<div class="m2"><p>کدورت را فرامش کرده با آئینه آه اینجا</p></div></div>
<div class="b" id="bn8"><div class="m1"><p>سفر مپسند هرگز شهریار از مکتب حافظ</p></div>
<div class="m2"><p>که سیر معنوی اینجا و کنج خانقاه اینجا</p></div></div>
