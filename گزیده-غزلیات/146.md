---
title: >-
    غزل شمارهٔ ۱۴۶ - جمع و تفریق
---
# غزل شمارهٔ ۱۴۶ - جمع و تفریق

<div class="b" id="bn1"><div class="m1"><p>ای گل به شکر آنکه در این بوستان گلی</p></div>
<div class="m2"><p>خوش دار خاطری ز خزان دیده بلبلی</p></div></div>
<div class="b" id="bn2"><div class="m1"><p>فردا که رهزنان دی از راه میرسند</p></div>
<div class="m2"><p>نه بلبلی به جای گذارند و نه گلی</p></div></div>
<div class="b" id="bn3"><div class="m1"><p>دیشب در انتظار تو جانم به لب رسید</p></div>
<div class="m2"><p>امشب بیا که نیست به فردا تقبلی</p></div></div>
<div class="b" id="bn4"><div class="m1"><p>گلچین گشوده دست تطاول خدای را</p></div>
<div class="m2"><p>ای گل بهر نسیم نشاید تمایلی</p></div></div>
<div class="b" id="bn5"><div class="m1"><p>گردون ز جمع ما همه تفریق می کند</p></div>
<div class="m2"><p>با این حساب باز نماند تفاضلی</p></div></div>
<div class="b" id="bn6"><div class="m1"><p>عمر منت مجال تغافل نمی دهد</p></div>
<div class="m2"><p>مشنو که هست شرط محبت تغافلی</p></div></div>
<div class="b" id="bn7"><div class="m1"><p>ای باغبان که سوختی از قهرم آشیان</p></div>
<div class="m2"><p>روزی ببینمت که نه سروی نه سنبلی</p></div></div>
<div class="b" id="bn8"><div class="m1"><p>حالی خوش است کام حریفان به دور جام</p></div>
<div class="m2"><p>گر دور روزگار نیابد تحولی</p></div></div>
<div class="b" id="bn9"><div class="m1"><p>گر دوستان به علم و هنر تکیه کرده اند</p></div>
<div class="m2"><p>ما را هنر نداده خدا جز توکلی</p></div></div>
<div class="b" id="bn10"><div class="m1"><p>عاشق به کار خویش تعلل چرا کند</p></div>
<div class="m2"><p>گردون به کار فتنه ندارد تعللی</p></div></div>
<div class="b" id="bn11"><div class="m1"><p>شکرانه تفضل حسنت خدای را</p></div>
<div class="m2"><p>با شهریار عاشق شیدا تفضلی</p></div></div>
