---
title: >-
    غزل شمارهٔ ۹۱ - عهد قدیم
---
# غزل شمارهٔ ۹۱ - عهد قدیم

<div class="b" id="bn1"><div class="m1"><p>چه شد آن عهد قدیم و چه شد آن یار ندیم</p></div>
<div class="m2"><p>خون کند خاطر من خاطره عهد قدیم</p></div></div>
<div class="b" id="bn2"><div class="m1"><p>چه شدن آن طره پیوند دل و جان که دگر</p></div>
<div class="m2"><p>دل بشکسته عاشق ننوازد به نسیم</p></div></div>
<div class="b" id="bn3"><div class="m1"><p>آن دل بازتر از دست کریمم یارب</p></div>
<div class="m2"><p>چون پسندی که شود تنگتر از چشم لئیم</p></div></div>
<div class="b" id="bn4"><div class="m1"><p>عهد طفلی چو بیاد آرم و دامان پدر</p></div>
<div class="m2"><p>بارم از دیده به دامان همه درهای یتیم</p></div></div>
<div class="b" id="bn5"><div class="m1"><p>یاد بگذشته چو آن دور نمای وطن است</p></div>
<div class="m2"><p>که شود برافق شام غریبان ترسیم</p></div></div>
<div class="b" id="bn6"><div class="m1"><p>یا به آهو روشان انس وصفا ده یارب</p></div>
<div class="m2"><p>یا ز صاحبنظران بازستان ذوق سلیم</p></div></div>
<div class="b" id="bn7"><div class="m1"><p>سیم و زر شد محک تجربه گوهر مرد</p></div>
<div class="m2"><p>که سیه باد بدین تجربه روی زر و سیم</p></div></div>
<div class="b" id="bn8"><div class="m1"><p>دردناک است که در دام شغال افتد شیر</p></div>
<div class="m2"><p>یا که محتاج فرومایه شود مرد کریم</p></div></div>
<div class="b" id="bn9"><div class="m1"><p>نشود مرغ چمن همنفس زاغ و زغن</p></div>
<div class="m2"><p>“روح را صحبت ناجنس عذابیست الیم”</p></div></div>
<div class="b" id="bn10"><div class="m1"><p>دولت همت سلطان قناعت خواهم</p></div>
<div class="m2"><p>تا تمنا نکنم نعمت ارباب نعیم</p></div></div>
<div class="b" id="bn11"><div class="m1"><p>هم از الطاف همایون تو خواهم یارب</p></div>
<div class="m2"><p>در بلایای تو توفیق رضا و تسلیم</p></div></div>
<div class="b" id="bn12"><div class="m1"><p>نقص در معرفت ماست نگارا ور نه</p></div>
<div class="m2"><p>نیست بی مصلحتی حکم خداوند حکیم</p></div></div>
<div class="b" id="bn13"><div class="m1"><p>شهریارا به تو غم الفت دیرین دارد</p></div>
<div class="m2"><p>محترم دار به جان صحبت یاران قدیم</p></div></div>
