---
title: >-
    غزل شمارهٔ ۸۰ - بخت خفته و دولت بیدار
---
# غزل شمارهٔ ۸۰ - بخت خفته و دولت بیدار

<div class="b" id="bn1"><div class="m1"><p>ماهم آمد به در خانه و در خانه نبودم</p></div>
<div class="m2"><p>خانه گوئی به سرم ریخت چو این قصه شنودم</p></div></div>
<div class="b" id="bn2"><div class="m1"><p>آن که می خواست برویم در دولت بگشاید</p></div>
<div class="m2"><p>با که گویم که در خانه به رویش نگشودم</p></div></div>
<div class="b" id="bn3"><div class="m1"><p>آمد آن دولت بیدار و مرا بخت فروخفت</p></div>
<div class="m2"><p>من که یک عمر شب از دست خیالش نغنودم</p></div></div>
<div class="b" id="bn4"><div class="m1"><p>آنکه می خواست غبار غمم از دل بزداید</p></div>
<div class="m2"><p>آوخ آوخ که غبار رهش از پا نزدودم</p></div></div>
<div class="b" id="bn5"><div class="m1"><p>یار سود از شرفم سر به ثریا و دریغا</p></div>
<div class="m2"><p>که به پایش سر تعظیم به شکرانه نسودم</p></div></div>
<div class="b" id="bn6"><div class="m1"><p>ای نسیم سحر آن شمع شبستان طرب را</p></div>
<div class="m2"><p>گو به سر می‌رود از آتش هجران تو دودم</p></div></div>
<div class="b" id="bn7"><div class="m1"><p>جان فروشی مرا بین که به هیچش نخرد کس</p></div>
<div class="m2"><p>این شد ای مایه امید ز سودای تو سودم</p></div></div>
<div class="b" id="bn8"><div class="m1"><p>به غزل رام توان کرد غزالان رمیده</p></div>
<div class="m2"><p>شهریارا غزلی هم به سزایش نسرودم</p></div></div>
