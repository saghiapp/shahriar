---
title: >-
    غزل شمارهٔ ۱۵۶ - دالان بهشت
---
# غزل شمارهٔ ۱۵۶ - دالان بهشت

<div class="b" id="bn1"><div class="m1"><p>شاهد شکفته مخمور چون شمع صبحگاهی</p></div>
<div class="m2"><p>لرزان بسان ماه و لغزان بسان ماهی</p></div></div>
<div class="b" id="bn2"><div class="m1"><p>آمد ز برف مانده بر طره شانه عاج</p></div>
<div class="m2"><p>ماه است و هرگزش نیست پروای بی کلاهی</p></div></div>
<div class="b" id="bn3"><div class="m1"><p>افسون چشم آبی در سایه روشن شب</p></div>
<div class="m2"><p>با عشوه موج میزد چون چشمه در سیاهی</p></div></div>
<div class="b" id="bn4"><div class="m1"><p>زان چشم آهوانه اشکم هنوز حلقه است</p></div>
<div class="m2"><p>کی در نگاه آهوست آن حجب و بی گناهی</p></div></div>
<div class="b" id="bn5"><div class="m1"><p>سروم سر نوازش در پیش و من به حیرت</p></div>
<div class="m2"><p>کز بخت سرکشم چیست این پایه سر به راهی</p></div></div>
<div class="b" id="bn6"><div class="m1"><p>رفتیم رو به کاخ آمال و آرزوها</p></div>
<div class="m2"><p>آنجا که چرخ بوسد ایوان بارگاهی</p></div></div>
<div class="b" id="bn7"><div class="m1"><p>دالانی از بهشتم بخشید و دلبخواهم</p></div>
<div class="m2"><p>آری بهشت دیدم دالان دلبخواهی</p></div></div>
<div class="b" id="bn8"><div class="m1"><p>دردانه ام به دامن غلطید و اشکم از شوق</p></div>
<div class="m2"><p>لرزید چون ستاره کز باد صبحگاهی</p></div></div>
<div class="b" id="bn9"><div class="m1"><p>چون شهد شرم و شوقش میخواستم مکیدن</p></div>
<div class="m2"><p>مهر عقیق لب داد بر عصمتش گواهی</p></div></div>
<div class="b" id="bn10"><div class="m1"><p>ناگه جمال توحید وانگه چراغ توفیق</p></div>
<div class="m2"><p>الواح دیده شستند اشباح اشتباهی</p></div></div>
<div class="b" id="bn11"><div class="m1"><p>افسون عشق باد و انفاس عشقبازان</p></div>
<div class="m2"><p>باقی هر آنچه دیدیم افسانه بود و واهی</p></div></div>
<div class="b" id="bn12"><div class="m1"><p>عکس جمال وحدت در خود به چشم من بین</p></div>
<div class="m2"><p>آیینه ام لطیفست ای جلوه الهی</p></div></div>
<div class="b" id="bn13"><div class="m1"><p>مائیم و شهریارا اقلیم عشق آری</p></div>
<div class="m2"><p>مرغان قاف دانند آیین پادشاهی</p></div></div>
