---
title: >-
    غزل شمارهٔ ۸۵ - چه میکشم
---
# غزل شمارهٔ ۸۵ - چه میکشم

<div class="b" id="bn1"><div class="m1"><p>در وصل هم ز عشق تو ای گل در آتشم</p></div>
<div class="m2"><p>عاشق نمی‌شوی که ببینی چه می‌کشم</p></div></div>
<div class="b" id="bn2"><div class="m1"><p>با عقل آب عشق به یک جو نمی‌رود</p></div>
<div class="m2"><p>بیچاره من که ساخته از آب و آتشم</p></div></div>
<div class="b" id="bn3"><div class="m1"><p>دیشب سرم به بالش ناز وصال و باز</p></div>
<div class="m2"><p>صبحست و سیل اشک به خون شسته بالشم</p></div></div>
<div class="b" id="bn4"><div class="m1"><p>پروانه را شکایتی از جور شمع نیست</p></div>
<div class="m2"><p>عمریست در هوای تو می‌سوزم و خوشم</p></div></div>
<div class="b" id="bn5"><div class="m1"><p>خلقم به روی زرد بخندند و باک نیست</p></div>
<div class="m2"><p>شاهد شو ای شرار محبت که بی‌غشم</p></div></div>
<div class="b" id="bn6"><div class="m1"><p>باور مکن که طعنه طوفان روزگار</p></div>
<div class="m2"><p>جز در هوای زلف تو دارد مشوشم</p></div></div>
<div class="b" id="bn7"><div class="m1"><p>سروی شدم به دولت آزادگی که سر</p></div>
<div class="m2"><p>با کس فرو نیاورد این طبع سرکشم</p></div></div>
<div class="b" id="bn8"><div class="m1"><p>دارم چو شمع سر غمش بر سر زبان</p></div>
<div class="m2"><p>لب میگزد چو غنچه خندان که خامشم</p></div></div>
<div class="b" id="bn9"><div class="m1"><p>هر شب چو ماهتاب به بالین من بتاب</p></div>
<div class="m2"><p>ای آفتاب دلکش و ماه پری‌وشم</p></div></div>
<div class="b" id="bn10"><div class="m1"><p>لب بر لبم بنه بنوازش دمی چو نی</p></div>
<div class="m2"><p>تا بشنوی نوای غزل‌های دلکشم</p></div></div>
<div class="b" id="bn11"><div class="m1"><p>ساز صبا به ناله شبی گفت شهریار</p></div>
<div class="m2"><p>این کار تست من همه جور تو می‌کشم</p></div></div>
