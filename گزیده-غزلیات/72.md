---
title: >-
    غزل شمارهٔ ۷۲ - شهید عشق
---
# غزل شمارهٔ ۷۲ - شهید عشق

<div class="b" id="bn1"><div class="m1"><p>به خاک من گذری کن چو گل گریبان چاک</p></div>
<div class="m2"><p>که من چو لاله به داغ تو خفته ام در خاک</p></div></div>
<div class="b" id="bn2"><div class="m1"><p>چو لاله در چمن آمد به پرچمی خونین</p></div>
<div class="m2"><p>شهید عشق چرا خود کفن نسازد چاک</p></div></div>
<div class="b" id="bn3"><div class="m1"><p>سری به خاک فرو برده ام به داغ جگر</p></div>
<div class="m2"><p>بدان امید که آلاله بردمم از خاک</p></div></div>
<div class="b" id="bn4"><div class="m1"><p>چو خط به خون شبابت نوشت چین جبین</p></div>
<div class="m2"><p>چو پیریت به سرآرند حاکمی سفاک</p></div></div>
<div class="b" id="bn5"><div class="m1"><p>بگیر چنگی و راهم بزن به ماهوری</p></div>
<div class="m2"><p>که ساز من همه راه عراق میزد و راک</p></div></div>
<div class="b" id="bn6"><div class="m1"><p>به ساقیان طرب گو که خواجه فرماید </p></div>
<div class="m2"><p> اگر شراب خوری جرعه ای فشان بر خاک </p></div></div>
<div class="b" id="bn7"><div class="m1"><p>ببوس دفتر شعری که دلنشین یابی</p></div>
<div class="m2"><p>که آن دل از پی بوسیدن تو بود هلاک</p></div></div>
<div class="b" id="bn8"><div class="m1"><p>تو شهریار به راحت برو به خواب ابد</p></div>
<div class="m2"><p>که پاکباخته از رهزنان ندارد باک</p></div></div>
