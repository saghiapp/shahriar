---
title: >-
    غزل شمارهٔ ۵۵ - درس محبت
---
# غزل شمارهٔ ۵۵ - درس محبت

<div class="b" id="bn1"><div class="m1"><p>روشنانی که به تاریکی شب گردانند</p></div>
<div class="m2"><p>شمع در پرده و پروانه سر گردانند</p></div></div>
<div class="b" id="bn2"><div class="m1"><p>خود بده درس محبت که ادیبان خرد</p></div>
<div class="m2"><p>همه در مکتب توحید تو شاگردانند</p></div></div>
<div class="b" id="bn3"><div class="m1"><p>تو به دل هستی و این قوم به گل می جویند</p></div>
<div class="m2"><p>تو به جانستی و این جمع جهانگردانند</p></div></div>
<div class="b" id="bn4"><div class="m1"><p>عاشقانراست قضا هر چه جهانراست بلا</p></div>
<div class="m2"><p>نازم این قوم بلاکش که بلاگردانند</p></div></div>
<div class="b" id="bn5"><div class="m1"><p>اهل دردی که زبان دل من داند نیست</p></div>
<div class="m2"><p>دردمندم من و یاران همه بی دردانند</p></div></div>
<div class="b" id="bn6"><div class="m1"><p>بهر نان بر در ارباب نعیم دنیا</p></div>
<div class="m2"><p>مرو ای مرد که این طایفه نامردانند</p></div></div>
<div class="b" id="bn7"><div class="m1"><p>آتشی هست که سرگرمی اهل دل ازوست</p></div>
<div class="m2"><p>وینهمه بی خبرانند که خون سردانند</p></div></div>
<div class="b" id="bn8"><div class="m1"><p>چون مس تافته اکسیر فنا یافته اند</p></div>
<div class="m2"><p>عاشقان زر وجودند که رو زردانند</p></div></div>
<div class="b" id="bn9"><div class="m1"><p>شهریارا مفشان گوهر طبع علوی</p></div>
<div class="m2"><p>کاین بهائم نه بهای در و گوهردانند</p></div></div>
