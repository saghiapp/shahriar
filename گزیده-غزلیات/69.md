---
title: >-
    غزل شمارهٔ ۶۹ - افسانه روزگار
---
# غزل شمارهٔ ۶۹ - افسانه روزگار

<div class="b" id="bn1"><div class="m1"><p>قمار عاشقان بردی ندارد از نداران پرس</p></div>
<div class="m2"><p>کس از دور فلک دستی نبرد از بدبیاران پرس</p></div></div>
<div class="b" id="bn2"><div class="m1"><p>جوانی ها رجزخوانی و پیریها پشیمانی است</p></div>
<div class="m2"><p>شب بدمستی و صبح خمار از میگساران پرس</p></div></div>
<div class="b" id="bn3"><div class="m1"><p>قراری نیست در دور زمانه بی قراران بین</p></div>
<div class="m2"><p>سر یاری ندارد روزگار از داغ یاران پرس</p></div></div>
<div class="b" id="bn4"><div class="m1"><p>تو ای چشمان به خوابی سرد و سنگین مبتلا کرده</p></div>
<div class="m2"><p>شبیخون خیالت هم شب از شب زنده داران پرس</p></div></div>
<div class="b" id="bn5"><div class="m1"><p>تو کز چشم و دل مردم گریزانی چه میدانی</p></div>
<div class="m2"><p>حدیث اشک و آه من برو از باد و باران پرس</p></div></div>
<div class="b" id="bn6"><div class="m1"><p>عروس بخت یکشب تا سحر با کس نخوابیده</p></div>
<div class="m2"><p>عروسی در جهان افسانه بود از سوگواران پرس</p></div></div>
<div class="b" id="bn7"><div class="m1"><p>جهان ویران کند گر خود بنای تخت جمشید است</p></div>
<div class="m2"><p>برو تاریخ این دیر کهن از یادگاران پرس</p></div></div>
<div class="b" id="bn8"><div class="m1"><p>به هر زادن فلک آوازه مرگی دهد با ما</p></div>
<div class="m2"><p>خزان لاله و نسرین هم از باد بهاران پرس</p></div></div>
<div class="b" id="bn9"><div class="m1"><p>سلامت آنسوی قافست و آزادی در آن وادی</p></div>
<div class="m2"><p>نشان منزل سیمرغ از شاهین شکاران پرس</p></div></div>
<div class="b" id="bn10"><div class="m1"><p>به چشم مدعی جانان جمال خویش ننماید</p></div>
<div class="m2"><p>چراغ از اهل خلوت گیر و راز از رازداران پرس</p></div></div>
<div class="b" id="bn11"><div class="m1"><p>گدای فقر را همت نداند تاخت تا شیراز</p></div>
<div class="m2"><p>به تبریز آی و از نزدیک حال شهریاران پرس</p></div></div>
