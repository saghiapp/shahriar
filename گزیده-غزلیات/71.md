---
title: >-
    غزل شمارهٔ ۷۱ - خدا حافظ
---
# غزل شمارهٔ ۷۱ - خدا حافظ

<div class="b" id="bn1"><div class="m1"><p>به تودیع توجان میخواهد از تن شد جدا حافظ</p></div>
<div class="m2"><p>به جان کندن وداعت می کنم حافظ خداحافظ</p></div></div>
<div class="b" id="bn2"><div class="m1"><p>ثنا خوان توام تا زنده ام اما یقین دارم</p></div>
<div class="m2"><p>که حق چون تو استادی نخواهد شد ادا حافظ</p></div></div>
<div class="b" id="bn3"><div class="m1"><p>من از اول که با خوناب اشک دل وضو کردم</p></div>
<div class="m2"><p>نماز عشق را هم با تو کردم اقتدا حافظ</p></div></div>
<div class="b" id="bn4"><div class="m1"><p>تو صاحب خرمنی و من گدایی خوشه چین اما</p></div>
<div class="m2"><p>به انعام تو شایستن نه حد هر گدا حافظ</p></div></div>
<div class="b" id="bn5"><div class="m1"><p>بروی سنگ قبر تو نهادم سینه ای سنگین</p></div>
<div class="m2"><p>دو دل با هم سخن گفتند بی صوت و صدا حافظ</p></div></div>
<div class="b" id="bn6"><div class="m1"><p>در اینجا جامه شوقی قبا کردن نه درویشی است</p></div>
<div class="m2"><p>تهی کن خرقه ام از تن که جان باید فدا حافظ</p></div></div>
<div class="b" id="bn7"><div class="m1"><p>تو عشق پاکی و پیوند حسن جاودان داری</p></div>
<div class="m2"><p>نه حسنت انتها دارد نه عشقت ابتدا حافظ</p></div></div>
<div class="b" id="bn8"><div class="m1"><p>مگر دل می‌کنم از تو بیا مهمان به راه انداز</p></div>
<div class="m2"><p>که با حسرت وداعت می کنم حافظ خداحافظ</p></div></div>
