---
title: >-
    غزل شمارهٔ ۸۹ - زیان شهرت
---
# غزل شمارهٔ ۸۹ - زیان شهرت

<div class="b" id="bn1"><div class="m1"><p>به مرگ چاره نجستم که در جهان مانم</p></div>
<div class="m2"><p>به عشق زنده شدم تا که جاودان مانم</p></div></div>
<div class="b" id="bn2"><div class="m1"><p>چو مردم از تن و جان وارهاندم از زندان</p></div>
<div class="m2"><p>به عشق زنده شوم جاودان به جان مانم</p></div></div>
<div class="b" id="bn3"><div class="m1"><p>به مرگ زنده شدن هم حکایتی‌ست عجیب</p></div>
<div class="m2"><p>اگر غلط نکنم خود به جاودان مانم</p></div></div>
<div class="b" id="bn4"><div class="m1"><p>در آشیانهٔ طوبا نماندم از سر ناز</p></div>
<div class="m2"><p>نه خاکیم که به زندان خاکدان مانم</p></div></div>
<div class="b" id="bn5"><div class="m1"><p>ز جویبار محبت چشیدم آب حیات</p></div>
<div class="m2"><p>که چون همیشه بهار ایمن از خزان مانم</p></div></div>
<div class="b" id="bn6"><div class="m1"><p>چه سال‌ها که خزیدم به کنج تنهایی</p></div>
<div class="m2"><p>که گنج باشم و بی نام و بی نشان مانم</p></div></div>
<div class="b" id="bn7"><div class="m1"><p>دریچه‌های شبستان به مهر و مه بستم</p></div>
<div class="m2"><p>بدان امید که از چشم بد نهان مانم</p></div></div>
<div class="b" id="bn8"><div class="m1"><p>به امن خلوت من تاخت شهرت و نگذاشت</p></div>
<div class="m2"><p>که از رفیق زیانکار در امان مانم</p></div></div>
<div class="b" id="bn9"><div class="m1"><p>به شمع صبحدم شهریار و قرآنش</p></div>
<div class="m2"><p>کزین ترانه به مرغان صبح‌خوان مانم</p></div></div>
