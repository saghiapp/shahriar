---
title: >-
    غزل شمارهٔ ۱۲۹ - طوطی قناد
---
# غزل شمارهٔ ۱۲۹ - طوطی قناد

<div class="b" id="bn1"><div class="m1"><p>الا ای نوگل رعنا که رشک شاخ شمشادی</p></div>
<div class="m2"><p>نگارین نخل موزونی همایون سرو آزادی</p></div></div>
<div class="b" id="bn2"><div class="m1"><p>به صید خاطرم هر لحظه صیادی کمین گیرد</p></div>
<div class="m2"><p>کمان ابرو تو را صیدم که در صیادی استادی</p></div></div>
<div class="b" id="bn3"><div class="m1"><p>چه شورانگیز پیکرها نگارد کلک مشکینت</p></div>
<div class="m2"><p>الا ای خسرو شیرین که خود بی تیشه فرهادی</p></div></div>
<div class="b" id="bn4"><div class="m1"><p>قلم شیرین و خط شیرین سخن شیرین و لب شیرین</p></div>
<div class="m2"><p>خدا را ای شکر پاره مگر طوطی قنادی</p></div></div>
<div class="b" id="bn5"><div class="m1"><p>من از شیرینی شور و نوا بیداد خواهم کرد</p></div>
<div class="m2"><p>چنان کز شیوه شوخی و شیدایی تو بیدادی</p></div></div>
<div class="b" id="bn6"><div class="m1"><p>تو خود شعری و چون سحر و پری افسانه را مانی</p></div>
<div class="m2"><p>به افسون کدامین شعر در دام من افتادی</p></div></div>
<div class="b" id="bn7"><div class="m1"><p>گر از یادم رود عالم تو از یادم نخواهی رفت</p></div>
<div class="m2"><p>به شرط آن که گه گاهی تو هم از من کنی یادی</p></div></div>
<div class="b" id="bn8"><div class="m1"><p>خوشا غلطیدن و چون اشک در پای تو افتادن</p></div>
<div class="m2"><p>اگر روزی به رحمت بر سر خاک من استادی</p></div></div>
<div class="b" id="bn9"><div class="m1"><p>جوانی ای بهار عمر ای رویای سحرآمیز</p></div>
<div class="m2"><p>تو هم هر دولتی بودی چو گل بازیچه بادی</p></div></div>
<div class="b" id="bn10"><div class="m1"><p>به پای چشمه طبع لطیفی شهریار آخر</p></div>
<div class="m2"><p>نگارین سایه ای هم دیدی و داد سخن دادی</p></div></div>
