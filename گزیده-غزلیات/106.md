---
title: >-
    غزل شمارهٔ ۱۰۶ - درس محبت
---
# غزل شمارهٔ ۱۰۶ - درس محبت

<div class="b" id="bn1"><div class="m1"><p>در بهاران سری از خاک برون آوردن</p></div>
<div class="m2"><p>خنده ای کردن و از باد خزان افسردن</p></div></div>
<div class="b" id="bn2"><div class="m1"><p>همه این است نصیبی که حیاتش نامی</p></div>
<div class="m2"><p>پس دریغ ای گل رعنا غم دنیا خوردن</p></div></div>
<div class="b" id="bn3"><div class="m1"><p>مشو از باغ شبابت بشکفتن مغرور</p></div>
<div class="m2"><p>کز پیش آفت پیری بود و پژمردن</p></div></div>
<div class="b" id="bn4"><div class="m1"><p>فکر آن باش که تو جانی وتن مرکب تو</p></div>
<div class="m2"><p>جان دریغست فدا کردن و تن پروردن</p></div></div>
<div class="b" id="bn5"><div class="m1"><p>گوتن از عاج کن و پیرهن از مروارید</p></div>
<div class="m2"><p>نه که خواهیش به صندوق لحد بسپردن</p></div></div>
<div class="b" id="bn6"><div class="m1"><p>گر به مردی نشد از غم دلی آزاد کنی</p></div>
<div class="m2"><p>هم به مردی که گناه است دلی آزردن</p></div></div>
<div class="b" id="bn7"><div class="m1"><p>صبحدم باش که چون غنچه دلی بگشائی</p></div>
<div class="m2"><p>شیوه تنگ غروبست گلو بفشردن</p></div></div>
<div class="b" id="bn8"><div class="m1"><p>پیش پای همه افتاده کلید مقصود</p></div>
<div class="m2"><p>چیست دانی دل افتاده به دست آوردن</p></div></div>
<div class="b" id="bn9"><div class="m1"><p>بار ما شیشه تقوا و سفر دور و دراز</p></div>
<div class="m2"><p>گر سلامت بتوان بار به منزل بردن</p></div></div>
<div class="b" id="bn10"><div class="m1"><p>ای خوشا توبه و آویختن از خوبی ها</p></div>
<div class="m2"><p>و ز بدیهای خود اظهار ندامت کردن</p></div></div>
<div class="b" id="bn11"><div class="m1"><p>صفحه کز لوح ضمیر است و نم از چشمه چشم</p></div>
<div class="m2"><p>می توان هر چه سیاهی به دمی بستردن</p></div></div>
<div class="b" id="bn12"><div class="m1"><p>از دبستان جهان درس محبت آموز</p></div>
<div class="m2"><p>امتحان است بترس از خطر واخوردن</p></div></div>
<div class="b" id="bn13"><div class="m1"><p>شهریارا به نصیحت دل یاران دریاب</p></div>
<div class="m2"><p>دست بشکسته مگر نیست وبال گردن</p></div></div>
