---
title: >-
    غزل شمارهٔ ۶۵ - ای شیراز
---
# غزل شمارهٔ ۶۵ - ای شیراز

<div class="b" id="bn1"><div class="m1"><p>دیدمت دورنمای در و بام ای شیراز</p></div>
<div class="m2"><p>سرم آمد به بر سینه سلام ای شیراز</p></div></div>
<div class="b" id="bn2"><div class="m1"><p>وامداریم و سرافکنده ز خجلت در پیش</p></div>
<div class="m2"><p>که پس انداخته ایم اینهمه وام ای شیراز</p></div></div>
<div class="b" id="bn3"><div class="m1"><p>توسن بخت نه رام است خدا می داند</p></div>
<div class="m2"><p>ورنه دانی که مرا چیست مرام ای شیراز</p></div></div>
<div class="b" id="bn4"><div class="m1"><p>نکهت باغ گل و نزهت نارنجستان</p></div>
<div class="m2"><p>از نسیمم بنوازند مشام ای شیراز</p></div></div>
<div class="b" id="bn5"><div class="m1"><p>نرگسم سوی چمن خواند و سروم سوی باغ</p></div>
<div class="m2"><p>من مردد که دهم دل به کدام ای شیراز</p></div></div>
<div class="b" id="bn6"><div class="m1"><p>به قیام از بر هر گنبد سبزی سروی</p></div>
<div class="m2"><p>چون عروسان خرامان به خیام ای شیراز</p></div></div>
<div class="b" id="bn7"><div class="m1"><p>توئی آن کشور افسانه که خشت و گل تست</p></div>
<div class="m2"><p>با من از عهد کهن پیک و پیام ای شیراز</p></div></div>
<div class="b" id="bn8"><div class="m1"><p>سرورانت مگر از سرو روانت زادند</p></div>
<div class="m2"><p>که در آفاق بلندند و به نام ای شیراز</p></div></div>
<div class="b" id="bn9"><div class="m1"><p>قرن ها می رود و ذکر جمیل سعدی</p></div>
<div class="m2"><p>همچنان مانده در افواه انام ای شیراز</p></div></div>
<div class="b" id="bn10"><div class="m1"><p>خواجه بفشرد سخن را و فکندش همه پوست</p></div>
<div class="m2"><p>تا به لب راند همه جان کلام ای شیراز</p></div></div>
<div class="b" id="bn11"><div class="m1"><p>زان می لعل که خمخانه به حافظ دادی</p></div>
<div class="m2"><p>جرعه ای نیز مرا ریز به جام ای شیراز</p></div></div>
<div class="b" id="bn12"><div class="m1"><p>زان خرابات که بر مسند آن خواجه مقیم</p></div>
<div class="m2"><p>گوشه ای نیز مرا بخش مقام ای شیراز</p></div></div>
<div class="b" id="bn13"><div class="m1"><p>ترک جوشی زده ام نیم پز و نامطبوع</p></div>
<div class="m2"><p>تب عشقی که بتابیم تمام ای شیراز</p></div></div>
<div class="b" id="bn14"><div class="m1"><p>شهسوار سخنم لیک نه با آن شمشیر</p></div>
<div class="m2"><p>که به روی تو برآید ز نیام ای شیراز</p></div></div>
<div class="b" id="bn15"><div class="m1"><p>شاید از گرد و غبار سفرم نشناسی</p></div>
<div class="m2"><p>شهریارم به در خواجه غلام ای شیراز</p></div></div>
