---
title: >-
    غزل شمارهٔ ۱۴۴ - یار باقی کار باقی
---
# غزل شمارهٔ ۱۴۴ - یار باقی کار باقی

<div class="b" id="bn1"><div class="m1"><p>رفتی و در دل هنوزم حسرت دیدار باقی</p></div>
<div class="m2"><p>حسرت عهد و وداعم با دل و دلدار باقی</p></div></div>
<div class="b" id="bn2"><div class="m1"><p>عقده بود اشکم به دل تا بی‌خبر رفتی ولیکن</p></div>
<div class="m2"><p>باز شد وقتی نوشتی یار باقی کار باقی</p></div></div>
<div class="b" id="bn3"><div class="m1"><p>وه چه پیکی هم پیام آورده از یارم خدایا</p></div>
<div class="m2"><p>یار باقی وآنکه می‌آرد پیام یار باقی</p></div></div>
<div class="b" id="bn4"><div class="m1"><p>آمدی و رفتی اما با که گویم این حکایت</p></div>
<div class="m2"><p>غمگسارا همچنان غم باقی و غمخوار باقی</p></div></div>
<div class="b" id="bn5"><div class="m1"><p>کافر نعمت نباشم بارها روی تو دیدم</p></div>
<div class="m2"><p>لیک هر بارت که بینم شوق دیگربار باقی</p></div></div>
<div class="b" id="bn6"><div class="m1"><p>شب چو شمعم خنده می‌آید به خود کز آتش دل</p></div>
<div class="m2"><p>آبم و از من همین پیراهن زر تار باقی</p></div></div>
<div class="b" id="bn7"><div class="m1"><p>گلشن آزادی من چون نباشد در هوایت</p></div>
<div class="m2"><p>مرغ مسکین قفس را ناله‌های زار باقی</p></div></div>
<div class="b" id="bn8"><div class="m1"><p>تو به مردی پایداری آری آری مرد باشد</p></div>
<div class="m2"><p>بر سر عهدی که بندد تا به پای دار باقی</p></div></div>
<div class="b" id="bn9"><div class="m1"><p>از خزان هجر گل ای بلبل شیدا چه نالی</p></div>
<div class="m2"><p>گر بهار عمر شد گل باقی و گلزار باقی</p></div></div>
<div class="b" id="bn10"><div class="m1"><p>عمر باد و تندرستی از ره دورم چه پروا</p></div>
<div class="m2"><p>زاد شوقی همره است و توسن رهوار باقی</p></div></div>
<div class="b" id="bn11"><div class="m1"><p>می‌تپد دل‌ها به سودای طوافت ای خراسان</p></div>
<div class="m2"><p>باز باری تو بمان ای کعبه احرار باقی</p></div></div>
<div class="b" id="bn12"><div class="m1"><p>شهریارا ما از این سودا نمانیم و بماند</p></div>
<div class="m2"><p>قصه ما بر سر هر کوچه و بازار باقی</p></div></div>
