---
title: >-
    غزل شمارهٔ ۵۱ - مسافر همدان
---
# غزل شمارهٔ ۵۱ - مسافر همدان

<div class="b" id="bn1"><div class="m1"><p>مسافری که به رخ اشک حسرتم بدواند</p></div>
<div class="m2"><p>دلم تحمل بار فراق او نتواند</p></div></div>
<div class="b" id="bn2"><div class="m1"><p>در آتشم بنشاند چو باکسان بنشیند</p></div>
<div class="m2"><p>کنار من ننشیند که آتشم بنشاند</p></div></div>
<div class="b" id="bn3"><div class="m1"><p>چه جوی خون که براند ز دیده دل شدگان را</p></div>
<div class="m2"><p>چو ماه نوسفر من سمند ناز براند</p></div></div>
<div class="b" id="bn4"><div class="m1"><p>به ماه من که رساند پیام من که ز هجران</p></div>
<div class="m2"><p>به لب رسیده مرا جان خودی به من برساند</p></div></div>
<div class="b" id="bn5"><div class="m1"><p>بسوز سینه من بین که ساز قافیه پرداز</p></div>
<div class="m2"><p>نوای نای گرهگیر دل شکسته نخواند</p></div></div>
<div class="b" id="bn6"><div class="m1"><p>چه نالی ای دل خونین که آن شکوفه خندان</p></div>
<div class="m2"><p>زبان مرغ حزین شکسته بال نداند</p></div></div>
<div class="b" id="bn7"><div class="m1"><p>دلم به سینه زند پر بدان هوا که نگارین</p></div>
<div class="m2"><p>کتابتی بنوسید کبوتری بپراند</p></div></div>
<div class="b" id="bn8"><div class="m1"><p>من آفتاب ولا جز غمام هیچ ندانم</p></div>
<div class="m2"><p>مهی که خود همه دان است باید این همه داند</p></div></div>
<div class="b" id="bn9"><div class="m1"><p>بهر چمن که رسیدی بگو به ابر بهاری</p></div>
<div class="m2"><p>که پیش پای تو اشکی به یاد من بفشاند</p></div></div>
<div class="b" id="bn10"><div class="m1"><p>به وصل اگر نرهم شهریار از غم هجران</p></div>
<div class="m2"><p>کجاست مرگ که ما را ز زندگی برهاند</p></div></div>
