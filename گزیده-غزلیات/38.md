---
title: >-
    غزل شمارهٔ ۳۸ - خزان جاودانی
---
# غزل شمارهٔ ۳۸ - خزان جاودانی

<div class="b" id="bn1"><div class="m1"><p>مه من هنوز عشقت دل من فکار دارد</p></div>
<div class="m2"><p>تو یکی بپرس از این غم که به من چه کار دارد</p></div></div>
<div class="b" id="bn2"><div class="m1"><p>نه بلای جان عاشق شب هجرتست تنها</p></div>
<div class="m2"><p>که وصال هم بلای شب انتظار دارد</p></div></div>
<div class="b" id="bn3"><div class="m1"><p>تو که از می جوانی همه سرخوشی چه دانی</p></div>
<div class="m2"><p>که شراب ناامیدی چقدر خمار دارد</p></div></div>
<div class="b" id="bn4"><div class="m1"><p>نه به خود گرفته خسرو پی آهوانِ ارمن</p></div>
<div class="m2"><p>که کمند زلف شیرین هوس شکار دارد</p></div></div>
<div class="b" id="bn5"><div class="m1"><p>مژه سوزن رفو کن نخ او ز تار مو کن</p></div>
<div class="m2"><p>که هنوز وصله دل دو سه بخیه کار دارد</p></div></div>
<div class="b" id="bn6"><div class="m1"><p>دل چون شکسته سازم ز گذشته‌های شیرین</p></div>
<div class="m2"><p>چه ترانه‌های محزون که به یادگار دارد</p></div></div>
<div class="b" id="bn7"><div class="m1"><p>غم روزگار گو رو پی کار خود که ما را</p></div>
<div class="m2"><p>غم یار بی‌خیال غم روزگار دارد</p></div></div>
<div class="b" id="bn8"><div class="m1"><p>گل آرزوی من بین که خزان جاودانیست</p></div>
<div class="m2"><p>چه غم از خزان آن گل که ز پی بهار دارد</p></div></div>
<div class="b" id="bn9"><div class="m1"><p>دل چون تنور خواهد سخنان پخته لیکن</p></div>
<div class="m2"><p>نه همه تنور سوز دل شهریار دارد</p></div></div>
