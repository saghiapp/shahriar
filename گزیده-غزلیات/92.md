---
title: >-
    غزل شمارهٔ ۹۲ - حرم قدس
---
# غزل شمارهٔ ۹۲ - حرم قدس

<div class="b" id="bn1"><div class="m1"><p>روی در کعبه این کاخ کبود آمده‌ایم</p></div>
<div class="m2"><p>چون کواکب به طواف و به درود آمده‌ایم</p></div></div>
<div class="b" id="bn2"><div class="m1"><p>در پناه علم سبز تو با چهره زرد</p></div>
<div class="m2"><p>به تظلم ز بر چرخ کبود آمده‌ایم</p></div></div>
<div class="b" id="bn3"><div class="m1"><p>تا که مشکین شود آفاق به انفاس نسیم</p></div>
<div class="m2"><p>سینه‌ها مجمره عنبر و عود آمده‌ایم</p></div></div>
<div class="b" id="bn4"><div class="m1"><p>پای این کاخ دل‌افروز همایون درگاه</p></div>
<div class="m2"><p>چون فلک با سر تعظیم و سجود آمده‌ایم</p></div></div>
<div class="b" id="bn5"><div class="m1"><p>پای بند سر زلفیم و پی دانه خال</p></div>
<div class="m2"><p>چون کبوتر ز در و بام فرود آمده‌ایم</p></div></div>
<div class="b" id="bn6"><div class="m1"><p>شاهدی نیست در آفاق به یک‌رویی ما</p></div>
<div class="m2"><p>که به دل آینه غیب و شهود آمده‌ایم</p></div></div>
<div class="b" id="bn7"><div class="m1"><p>بلبلانیم پر افشانده به گلزار جمال</p></div>
<div class="m2"><p>وز بهار خط سبزت به سرود آمده‌ایم</p></div></div>
<div class="b" id="bn8"><div class="m1"><p>سرمه عشق تو دیدیم و ز زهدان عدم</p></div>
<div class="m2"><p>کورکورانه به دنیای وجود آمده‌ایم</p></div></div>
<div class="b" id="bn9"><div class="m1"><p>شهریارا به طرب باش که از دولت عشق</p></div>
<div class="m2"><p>فارغ از وسوسه بود و نبود آمده‌ایم</p></div></div>
