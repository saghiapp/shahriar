---
title: >-
    غزل شمارهٔ ۱۵۳ - غوغا می‌کنی
---
# غزل شمارهٔ ۱۵۳ - غوغا می‌کنی

<div class="b" id="bn1"><div class="m1"><p>ای غنچه خندان چرا خون در دل ما می‌کنی</p></div>
<div class="m2"><p>خاری به خود می‌بندی و ما را ز سر وا می‌کنی</p></div></div>
<div class="b" id="bn2"><div class="m1"><p>از تیر کج‌تابی تو آخر کمان شد قامتم</p></div>
<div class="m2"><p>کاخت نگون باد ای فلک با ما چه بد تا می‌کنی</p></div></div>
<div class="b" id="bn3"><div class="m1"><p>ای شمع رقصان با نسیم آتش مزن پروانه را</p></div>
<div class="m2"><p>با دوست هم رحمی چو با دشمن مدارا می‌کنی</p></div></div>
<div class="b" id="bn4"><div class="m1"><p>با چون منی نازک‌خیال ابرو کشیدن از ملال</p></div>
<div class="m2"><p>زشت است ای وحشی غزال اما چه زیبا می‌کنی</p></div></div>
<div class="b" id="bn5"><div class="m1"><p>امروز ما بیچارگان امید فرداییش نیست</p></div>
<div class="m2"><p>این دانی و با ما هنوز امروز و فردا می‌کنی</p></div></div>
<div class="b" id="bn6"><div class="m1"><p>ای غم بگو از دست تو آخر کجا باید شدن</p></div>
<div class="m2"><p>در گوشه میخانه هم ما را تو پیدا می‌کنی</p></div></div>
<div class="b" id="bn7"><div class="m1"><p>ما شهریارا بلبلان دیدیم بر طرف چمن</p></div>
<div class="m2"><p>شورافکن و شیرین‌سخن اما تو غوغا می‌کنی</p></div></div>
