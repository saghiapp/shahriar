---
title: >-
    غزل شمارهٔ ۶۷ - سینمای خزان
---
# غزل شمارهٔ ۶۷ - سینمای خزان

<div class="b" id="bn1"><div class="m1"><p>شب است و باغ گلستان خزان رؤیاخیز</p></div>
<div class="m2"><p>بیا که طعنه به شیراز می‌زند تبریز</p></div></div>
<div class="b" id="bn2"><div class="m1"><p>به گوشوار دلاویز ماه من نرسد</p></div>
<div class="m2"><p>ستاره گرچه به گوش فلک شود آویز</p></div></div>
<div class="b" id="bn3"><div class="m1"><p>به باغ یاد تو کردم که باغبان قضا</p></div>
<div class="m2"><p>گشوده پرده پاییز خاطرات‌انگیز</p></div></div>
<div class="b" id="bn4"><div class="m1"><p>چنان به ذوق و نشاط آمدم که گویی باز</p></div>
<div class="m2"><p>بهار عشق و شبابست این شب پاییز</p></div></div>
<div class="b" id="bn5"><div class="m1"><p>عروس گل که به نازش به حجله آوردند</p></div>
<div class="m2"><p>به عشوه بازدهندش به باد رخت و جهیز</p></div></div>
<div class="b" id="bn6"><div class="m1"><p>شهید خنجر جلاد باد می‌غلتند</p></div>
<div class="m2"><p>به خاک و خون همه در انتظار رستاخیز</p></div></div>
<div class="b" id="bn7"><div class="m1"><p>خزان خمار غمش هست و ساغر گل زرد</p></div>
<div class="m2"><p>بهار سبز کجا وین شراب سحرآمیز</p></div></div>
<div class="b" id="bn8"><div class="m1"><p>خزان صحیفه پایان دفتر عمر است</p></div>
<div class="m2"><p>به این صحیفه رسید است دفتر تا نیز</p></div></div>
<div class="b" id="bn9"><div class="m1"><p>به سینمای خزان ماجرای خود دیدم</p></div>
<div class="m2"><p>شباب با چه شتابی به اسب زد مهمیز</p></div></div>
<div class="b" id="bn10"><div class="m1"><p>هنوز خون به دل از داغ لاله‌ام ساقی</p></div>
<div class="m2"><p>به غیر خون دلم باده در پیاله مریز</p></div></div>
<div class="b" id="bn11"><div class="m1"><p>شبی که با تو سرآمد چه دولتی سرمد</p></div>
<div class="m2"><p>دمی که بی‌تو به سر شد چه قسمتی ناچیز</p></div></div>
<div class="b" id="bn12"><div class="m1"><p>عزیز من مگر از یاد من توانی رفت</p></div>
<div class="m2"><p>که یاد تست مرا یادگار عمر عزیز</p></div></div>
<div class="b" id="bn13"><div class="m1"><p>پری به دیدن دیوانه رام می‌گردد</p></div>
<div class="m2"><p>پریوشا تو ز دیوانه می‌کنی پرهیز</p></div></div>
<div class="b" id="bn14"><div class="m1"><p>نوای باربدی خسروانه کی خیزد</p></div>
<div class="m2"><p>مگر به حجله شیرین گذر کند پرویز</p></div></div>
<div class="b" id="bn15"><div class="m1"><p>به عشق پاک تو بگذشتم از مقام ملک</p></div>
<div class="m2"><p>که بال عشق تو با دم زند بر آتش تیز</p></div></div>
<div class="b" id="bn16"><div class="m1"><p>تو هم به شعشعه وقتی به شهر تبریز آی</p></div>
<div class="m2"><p>که شهریار ز شوق و طرب کنی لبریز</p></div></div>
