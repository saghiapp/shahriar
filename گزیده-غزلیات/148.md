---
title: >-
    غزل شمارهٔ ۱۴۸ - مقام انسانی
---
# غزل شمارهٔ ۱۴۸ - مقام انسانی

<div class="b" id="bn1"><div class="m1"><p>خلوتم چراغان کن ای چراغ روحانی</p></div>
<div class="m2"><p>ای ز چشمه نوشت چشم و دل چراغانی</p></div></div>
<div class="b" id="bn2"><div class="m1"><p>سرفرازی جاوید در کلاه درویشی است</p></div>
<div class="m2"><p>تا فرو نیارد کس سر به تاج سلطانی</p></div></div>
<div class="b" id="bn3"><div class="m1"><p>تا به کوی میخانه ایستاده‌ام دربان</p></div>
<div class="m2"><p>همتم نمی‌گیرد شاه را به دربانی</p></div></div>
<div class="b" id="bn4"><div class="m1"><p>تا کران این بازار نقد جان به کف رفتم</p></div>
<div class="m2"><p>شادیش گران دیدم اندهش به ارزانی</p></div></div>
<div class="b" id="bn5"><div class="m1"><p>هر خرابه خود قصریست یادگار صد خاقان</p></div>
<div class="m2"><p>چون مدائنش بشنو خطبه‌های خاقانی</p></div></div>
<div class="b" id="bn6"><div class="m1"><p>عقده سرشک ای گل باز کن چو بارانم</p></div>
<div class="m2"><p>چند گو بگیرد دل در هوای بارانی</p></div></div>
<div class="b" id="bn7"><div class="m1"><p>از غبار امکانت چشمه بقا زاید</p></div>
<div class="m2"><p>گر به اشک شوق ای دل این غبار بنشانی</p></div></div>
<div class="b" id="bn8"><div class="m1"><p>برشدن ز چاه شب از چراغ ماه آموز</p></div>
<div class="m2"><p>تا به خنده در آفاق گل به دامن افشانی</p></div></div>
<div class="b" id="bn9"><div class="m1"><p>شمع اشکبارم داد در شب جدایی یاد</p></div>
<div class="m2"><p>با زبان خاموشی شیوه خداخوانی</p></div></div>
<div class="b" id="bn10"><div class="m1"><p>از حصار گردونم شب دریچه‌ای بگشا</p></div>
<div class="m2"><p>گو رسد به خرگاهت ناله‌های زندانی</p></div></div>
<div class="b" id="bn11"><div class="m1"><p>گله‌اش به پیرامن زهره‌ام چراند چشم</p></div>
<div class="m2"><p>چند گو در این مرتع نی‌ْزنی و چوپانی</p></div></div>
<div class="b" id="bn12"><div class="m1"><p>ساحل نجاتی هست ای غریق دریا دل</p></div>
<div class="m2"><p>تا خراج بستانی زین خلیج طوفانی</p></div></div>
<div class="b" id="bn13"><div class="m1"><p>وقت خواجه ما خوش کز نوای جاویدش</p></div>
<div class="m2"><p>نغمه‌ساز توحید است ارغنون عرفانی</p></div></div>
<div class="b" id="bn14"><div class="m1"><p>روی مسند حافظ شهریار بی‌مایه</p></div>
<div class="m2"><p>تا کجا بینجامد انحطاط ایرانی</p></div></div>
