---
title: >-
    غزل شمارهٔ ۱۱۳ - اقبال من
---
# غزل شمارهٔ ۱۱۳ - اقبال من

<div class="b" id="bn1"><div class="m1"><p>تیره گون شد کوکب بخت همایون فال من</p></div>
<div class="m2"><p>واژگون گشت از سپهر واژگون اقبال من</p></div></div>
<div class="b" id="bn2"><div class="m1"><p>خنده بیگانگان دیدم نگفتم درد دل</p></div>
<div class="m2"><p>آشنایا با تو گویم گریه دارد حال من</p></div></div>
<div class="b" id="bn3"><div class="m1"><p>با تو بودم ای پری روزی که عقل از من گریخت</p></div>
<div class="m2"><p>گر تو هم از من گریزی وای بر احوال من</p></div></div>
<div class="b" id="bn4"><div class="m1"><p>روزگار اینسان که خواهد بی کس و تنها مرا</p></div>
<div class="m2"><p>سایه هم ترسم نیاید دیگر از دنبال من</p></div></div>
<div class="b" id="bn5"><div class="m1"><p>قمری بی آشیانم بر لب بام وفا</p></div>
<div class="m2"><p>دانه و آبم ندادی مشکن آخر بال من</p></div></div>
<div class="b" id="bn6"><div class="m1"><p>بازگرداندم عنان عمر با خیل خیال</p></div>
<div class="m2"><p>خاطرات کودکی آمد به استقبال من</p></div></div>
<div class="b" id="bn7"><div class="m1"><p>خرد و زیبا بودی و زلف پریشان تو بود</p></div>
<div class="m2"><p>از کتاب عشق اوراق سیاه فال من</p></div></div>
<div class="b" id="bn8"><div class="m1"><p>ای صبا گر دیدی آن مجموعه گل را بگو</p></div>
<div class="m2"><p>خوش پراکندی ز هم شیرازه آمال من</p></div></div>
<div class="b" id="bn9"><div class="m1"><p>کار و کوشش را حوالت گر بود با کارساز</p></div>
<div class="m2"><p>شهریارا حل مشکلها کند حلال من</p></div></div>
