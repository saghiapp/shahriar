---
title: >-
    غزل شمارهٔ ۴۴ - من نخواهد شد
---
# غزل شمارهٔ ۴۴ - من نخواهد شد

<div class="b" id="bn1"><div class="m1"><p>رقیبت گر هنر هم دزدد از من من نخواهد شد</p></div>
<div class="m2"><p>به گلخن گر چه گل هم بشکفد گلشن نخواهد شد</p></div></div>
<div class="b" id="bn2"><div class="m1"><p>مگر با داس سیمین کشت زرین بدروی ورنه</p></div>
<div class="m2"><p>به مشتی خوشه درهم کوفتن خرمن نخواهد شد</p></div></div>
<div class="b" id="bn3"><div class="m1"><p>حجابی نیست در طور تجلی لیکن اینش هست</p></div>
<div class="m2"><p>که محرم جز شبان وادی ایمن نخواهد شد</p></div></div>
<div class="b" id="bn4"><div class="m1"><p>برو از هفت خط نوشان پای خم می میپرس</p></div>
<div class="m2"><p>که هر دردی شراب ناب مرد افکن نخواهد شد</p></div></div>
<div class="b" id="bn5"><div class="m1"><p>به آتشگاه حافظ رونق سوز و گداز ازماست</p></div>
<div class="m2"><p>چراغ جاودانست این و بی روغن نخواهد شد</p></div></div>
<div class="b" id="bn6"><div class="m1"><p>شبستانی که طوفانش دمید از رخنه و روزن</p></div>
<div class="m2"><p>دو صد شمعش برافروزی یکی روشن نخواهد شد</p></div></div>
<div class="b" id="bn7"><div class="m1"><p>تو کز گنجینه بیرون تاختی ترسم خزف باشی</p></div>
<div class="m2"><p>که گوهر شاهد بازار یا برزن نخواهد شد</p></div></div>
<div class="b" id="bn8"><div class="m1"><p>امید زندگی در سینه ها کشتن فغان دارد</p></div>
<div class="m2"><p>امین باشی که هرگز مرگ بی شیون نخواهد شد</p></div></div>
<div class="b" id="bn9"><div class="m1"><p>دمی چون کوره آتش چرا چون شمع نگدازم</p></div>
<div class="m2"><p>عزیز من دل عاشق که از آهن نخواهد شد</p></div></div>
<div class="b" id="bn10"><div class="m1"><p>گل از دامن فرو ریز و چو باد از این چمن بگذر</p></div>
<div class="m2"><p>که جز خون دل آخر نقش این دامن نخواهد شد</p></div></div>
<div class="b" id="bn11"><div class="m1"><p>دلی کو شهریارا دشمن جان دوست تر دارد</p></div>
<div class="m2"><p>دریغ از دوستی با وی که جز دشمن نخواهد شد</p></div></div>
