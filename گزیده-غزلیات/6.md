---
title: >-
    غزل شمارهٔ ۶ - داغ لاله
---
# غزل شمارهٔ ۶ - داغ لاله

<div class="b" id="bn1"><div class="m1"><p>بیداد رفت لاله بر باد رفته را</p></div>
<div class="m2"><p>یا رب خزان چه بود بهار شکفته را</p></div></div>
<div class="b" id="bn2"><div class="m1"><p>هر لاله ای که از دل این خاکدان دمید</p></div>
<div class="m2"><p>نو کرد داغ ماتم یاران رفته را</p></div></div>
<div class="b" id="bn3"><div class="m1"><p>جز در صفای اشک دلم وا نمی شود</p></div>
<div class="m2"><p>باران به دامن است هوای گرفته را</p></div></div>
<div class="b" id="bn4"><div class="m1"><p>وای ای مه دو هفته چه جای محاق بود</p></div>
<div class="m2"><p>آخر محاق نیست که ماه دو هفته را</p></div></div>
<div class="b" id="bn5"><div class="m1"><p>برخیز لاله بند گلوبند خود بتاب</p></div>
<div class="m2"><p>آورده ام به دیده گهرهای سفته را</p></div></div>
<div class="b" id="bn6"><div class="m1"><p>ای کاش ناله های چو من بلبلی حزین</p></div>
<div class="m2"><p>بیدار کردی آن گل در خاک خفته را</p></div></div>
<div class="b" id="bn7"><div class="m1"><p>گر سوزد استخوان جوانان شگفت نیست</p></div>
<div class="m2"><p>تب موم سازد آهن و پولاد تفته را</p></div></div>
<div class="b" id="bn8"><div class="m1"><p>یارب چه‌ها به سینه این خاکدان در است</p></div>
<div class="m2"><p>کس نیست واقف این همه راز نهفته را</p></div></div>
<div class="b" id="bn9"><div class="m1"><p>راه عدم نرفت کس از رهروان خاک</p></div>
<div class="m2"><p>چون رفت خواهی اینهمه راه نرفته را</p></div></div>
<div class="b" id="bn10"><div class="m1"><p>لب دوخت هر کرا که بدو راز گفت دهر</p></div>
<div class="m2"><p>تا باز نشنود ز کس این راز گفته را</p></div></div>
<div class="b" id="bn11"><div class="m1"><p>لعلی نسفت کلک در افشان شهریار</p></div>
<div class="m2"><p>در رشته چون کشم در و لعل نسفته را</p></div></div>
