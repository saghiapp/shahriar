---
title: >-
    غزل شمارهٔ ۹ - حالا چرا
---
# غزل شمارهٔ ۹ - حالا چرا

<div class="b" id="bn1"><div class="m1"><p>آمدی جانم به قربانت ولی حالا چرا</p></div>
<div class="m2"><p>بی‌وفا حالا که من افتاده‌ام از پا چرا</p></div></div>
<div class="b" id="bn2"><div class="m1"><p>نوشدارویی و بعد از مرگ سهراب آمدی</p></div>
<div class="m2"><p>سنگ‌دل این زودتر می‌خواستی حالا چرا</p></div></div>
<div class="b" id="bn3"><div class="m1"><p>عمر ما را مهلت امروز و فردای تو نیست</p></div>
<div class="m2"><p>من که یک امروز مهمان توام فردا چرا</p></div></div>
<div class="b" id="bn4"><div class="m1"><p>نازنینا ما به ناز تو جوانی داده‌ایم</p></div>
<div class="m2"><p>دیگر اکنون با جوانان نازکن با ما چرا</p></div></div>
<div class="b" id="bn5"><div class="m1"><p>وه که با این عمرهای کوته بی‌اعتبار</p></div>
<div class="m2"><p>این همه غافل شدن از چون منی شیدا چرا</p></div></div>
<div class="b" id="bn6"><div class="m1"><p>شور فرهادم به پرسش سر به زیر افکنده بود</p></div>
<div class="m2"><p>ای لب شیرین جواب تلخ سربالا چرا</p></div></div>
<div class="b" id="bn7"><div class="m1"><p>ای شب هجران که یک دم در تو چشم من نخفت</p></div>
<div class="m2"><p>این‌قدر با بخت خواب‌آلود من لالا چرا</p></div></div>
<div class="b" id="bn8"><div class="m1"><p>آسمان چون جمع مشتاقان پریشان می‌کند</p></div>
<div class="m2"><p>در شگفتم من نمی‌پاشد ز هم دنیا چرا</p></div></div>
<div class="b" id="bn9"><div class="m1"><p>در خزان هجر گل ای بلبل طبع حزین</p></div>
<div class="m2"><p>خامشی شرط وفاداری بود غوغا چرا</p></div></div>
<div class="b" id="bn10"><div class="m1"><p>شهریارا بی‌حبیب خود نمی‌کردی سفر</p></div>
<div class="m2"><p>این سفر راه قیامت می‌روی تنها چرا</p></div></div>
