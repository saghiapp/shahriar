---
title: >-
    غزل شمارهٔ ۸۳ - گوهرفروش
---
# غزل شمارهٔ ۸۳ - گوهرفروش

<div class="b" id="bn1"><div class="m1"><p>یار و همسر نگرفتم که گرو بود سرم</p></div>
<div class="m2"><p>تو شدی مادر و من با همه پیری پسرم</p></div></div>
<div class="b" id="bn2"><div class="m1"><p>تو جگر گوشه هم از شیر بریدی و هنوز</p></div>
<div class="m2"><p>من بیچاره همان عاشق خونین جگرم</p></div></div>
<div class="b" id="bn3"><div class="m1"><p>خون دل میخورم و چشم نظر بازم جام</p></div>
<div class="m2"><p>جرمم این است که صاحبدل و صاحبنظرم</p></div></div>
<div class="b" id="bn4"><div class="m1"><p>منکه با عشق نراندم به جوانی هوسی</p></div>
<div class="m2"><p>هوس عشق و جوانیست به پیرانه سرم</p></div></div>
<div class="b" id="bn5"><div class="m1"><p>پدرت گوهر خود تا به زر و سیم فروخت</p></div>
<div class="m2"><p>پدر عشق بسوزد که در آمد پدرم</p></div></div>
<div class="b" id="bn6"><div class="m1"><p>عشق و آزادگی و حسن و جوانی و هنر</p></div>
<div class="m2"><p>عجبا هیچ نیرزید که بی سیم و زرم</p></div></div>
<div class="b" id="bn7"><div class="m1"><p>هنرم کاش گره بند زر و سیمم بود</p></div>
<div class="m2"><p>که به بازار تو کاری نگشود از هنرم</p></div></div>
<div class="b" id="bn8"><div class="m1"><p>سیزده را همه عالم به در امروز از شهر</p></div>
<div class="m2"><p>من خود آن سیزدهم کز همه عالم به درم</p></div></div>
<div class="b" id="bn9"><div class="m1"><p>تا به دیوار و درش تازه کنم عهد قدیم</p></div>
<div class="m2"><p>گاهی از کوچه معشوقه خود می گذرم</p></div></div>
<div class="b" id="bn10"><div class="m1"><p>تو از آن دگری رو که مرا یاد تو بس</p></div>
<div class="m2"><p>خود تو دانی که من از کان جهانی دگرم</p></div></div>
<div class="b" id="bn11"><div class="m1"><p>از شکار دگران چشم و دلی دارم سیر</p></div>
<div class="m2"><p>شیرم و جوی شغالان نبود آبخورم</p></div></div>
<div class="b" id="bn12"><div class="m1"><p>خون دل موج زند در جگرم چون یاقوت</p></div>
<div class="m2"><p>شهریارا چه کنم لعلم و والا گهرم</p></div></div>
