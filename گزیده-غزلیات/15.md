---
title: >-
    غزل شمارهٔ ۱۵ - نقش حقایق
---
# غزل شمارهٔ ۱۵ - نقش حقایق

<div class="b" id="bn1"><div class="m1"><p>ای چشم خمارین که کشد سرمه خوابت</p></div>
<div class="m2"><p>وی جام بلورین که خورد باده نابت</p></div></div>
<div class="b" id="bn2"><div class="m1"><p>خواهم همه شب خلق به نالیدن شبگیر</p></div>
<div class="m2"><p>از خواب برآرم که نبینند به خوابت</p></div></div>
<div class="b" id="bn3"><div class="m1"><p>ای شمع که با شعله دل غرقه به اشکی</p></div>
<div class="m2"><p>یارب تو چه آتش که بشویند به آبت</p></div></div>
<div class="b" id="bn4"><div class="m1"><p>ای کاخ همایون که در اقلیم عقابی</p></div>
<div class="m2"><p>یارب نفتد ولوله وای غرابت</p></div></div>
<div class="b" id="bn5"><div class="m1"><p>در پیچ و خم و تابم از آن زلف خدا را</p></div>
<div class="m2"><p>ای زلف که داد این همه پیچ و خم و تابت</p></div></div>
<div class="b" id="bn6"><div class="m1"><p>عکسی به خلایق فکن ای نقش حقایق</p></div>
<div class="m2"><p>تا چند بخوانیم به اوراق کتابت</p></div></div>
<div class="b" id="bn7"><div class="m1"><p>ای پیر خرابات چه افتاده که دیریست</p></div>
<div class="m2"><p>در کنج خرابات نبینند خرابت</p></div></div>
<div class="b" id="bn8"><div class="m1"><p>دیدی که چه غافل گذرد قافله عمر</p></div>
<div class="m2"><p>بگذاشت به شب خوابت و بگذشت شبابت</p></div></div>
<div class="b" id="bn9"><div class="m1"><p>آهسته که اشکی به وداعت بفشانیم</p></div>
<div class="m2"><p>ای عمر که سیلت ببرد چیست شتابت</p></div></div>
<div class="b" id="bn10"><div class="m1"><p>ای مطرب عشاق که در کون و مکان نیست</p></div>
<div class="m2"><p>شوری به جز از غلغله چنگ و ربابت</p></div></div>
<div class="b" id="bn11"><div class="m1"><p>در دیر و حرم زخمه سنتور عبادت</p></div>
<div class="m2"><p>حاجی به حجازت زد و راهب به رهابت</p></div></div>
<div class="b" id="bn12"><div class="m1"><p>ای آه پر افشان به سوی عرش الهی</p></div>
<div class="m2"><p>خواهم که به گردی نرسد تیر شهابت</p></div></div>
<div class="b" id="bn13"><div class="m1"><p>شهریست بهم یار و من یک تنه تنها</p></div>
<div class="m2"><p>ای دل به تو باکی نه که پاکست حسابت</p></div></div>
