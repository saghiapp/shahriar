---
title: >-
    غزل شمارهٔ ۷۹ - حراج عشق
---
# غزل شمارهٔ ۷۹ - حراج عشق

<div class="b" id="bn1"><div class="m1"><p>چو بستی در بروی من به کوی صبر رو کردم</p></div>
<div class="m2"><p>چو درمانم نبخشیدی به درد خویش خو کردم</p></div></div>
<div class="b" id="bn2"><div class="m1"><p>چرا رو در تو آرم من که خود را گم کنم در تو</p></div>
<div class="m2"><p>به خود باز آمدم نقش تو در خود جستجو کردم</p></div></div>
<div class="b" id="bn3"><div class="m1"><p>خیالت ساده دل تر بود و با ما از تو یک رو تر</p></div>
<div class="m2"><p>من اینها هر دو با آئینه دل روبرو کردم</p></div></div>
<div class="b" id="bn4"><div class="m1"><p>فشردم باهمه مستی به دل سنگ صبوری را</p></div>
<div class="m2"><p>زحال گریهٔ پنهان حکایت با سبو کردم</p></div></div>
<div class="b" id="bn5"><div class="m1"><p>فرود آ ای عزیز دل که من از نقش غیر تو</p></div>
<div class="m2"><p>سرای دیده با اشک ندامت شست و شو کردم</p></div></div>
<div class="b" id="bn6"><div class="m1"><p>صفائی بود دیشب با خیالت خلوت ما را</p></div>
<div class="m2"><p>ولی من باز پنهانی ترا هم آرزو کردم</p></div></div>
<div class="b" id="bn7"><div class="m1"><p>ملول از نالهٔ بلبل مباش ای باغبان رفتم</p></div>
<div class="m2"><p>حلالم کن اگر وقتی گلی در غنچه بو کردم</p></div></div>
<div class="b" id="bn8"><div class="m1"><p>تو با اغیار پیش چشم من می در سبو کردی</p></div>
<div class="m2"><p>من از بیم شماتت گریه پنهان در گلو کردم</p></div></div>
<div class="b" id="bn9"><div class="m1"><p>حراج عشق وتاراج جوانی وحشت پیری</p></div>
<div class="m2"><p>در این هنگامه من کاری که کردم یاد او کردم</p></div></div>
<div class="b" id="bn10"><div class="m1"><p>ازین پس شهریارا ما و از مردم رمیدنها</p></div>
<div class="m2"><p>که من پیوند خاطر با غزالی مشک مو کردم</p></div></div>
