---
title: >-
    غزل شمارهٔ ۱۴۵ - زندانی خاک
---
# غزل شمارهٔ ۱۴۵ - زندانی خاک

<div class="b" id="bn1"><div class="m1"><p>نه عقلی و نه ادراکی و من خود خاک و خاشاکی</p></div>
<div class="m2"><p>چه گویم با تو کز عزت ورای عقل و ادراکی</p></div></div>
<div class="b" id="bn2"><div class="m1"><p>نه مشکاتم که مصباح جمال عشقم افروزد</p></div>
<div class="m2"><p>چه نسبت نور پاکی را به چون من خاک ناپاکی</p></div></div>
<div class="b" id="bn3"><div class="m1"><p>نه آتش هم به چندین سرکشی خاکستری گردد</p></div>
<div class="m2"><p>پس از افتادگی سر وامگیر ای نفس کز خاکی</p></div></div>
<div class="b" id="bn4"><div class="m1"><p>بکاهی شب به شب چون ماه و در چاه محاق افتی</p></div>
<div class="m2"><p>اگر با تاج خورشیدی وگر بر تخت افلاکی</p></div></div>
<div class="b" id="bn5"><div class="m1"><p>شبی بود و شبابی و صبا در پرده ماهور</p></div>
<div class="m2"><p>به جادو پنجگی راه عراقی میزد و راکی</p></div></div>
<div class="b" id="bn6"><div class="m1"><p>کجا رفتند آن یاران که دیگر با فغان من</p></div>
<div class="m2"><p>سری بیرون نمی آید نه از خاکی نه از لاکی</p></div></div>
<div class="b" id="bn7"><div class="m1"><p>تو کز بال تخیل شهریارا شاهد افلاک</p></div>
<div class="m2"><p>به خود تا بازمی گردی همان زندانی خاکی</p></div></div>
