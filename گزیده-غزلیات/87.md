---
title: >-
    غزل شمارهٔ ۸۷ - دیگجوش
---
# غزل شمارهٔ ۸۷ - دیگجوش

<div class="b" id="bn1"><div class="m1"><p>اگر چه رند و خراب و گدای خانه به دوشم</p></div>
<div class="m2"><p>گدائی در عشقت به سلطنت نفروشم</p></div></div>
<div class="b" id="bn2"><div class="m1"><p>اگر چه چهره به پشت هزار پرده بپوشی</p></div>
<div class="m2"><p>توئی که چشمه نوشی من از تو چشم نپوشم</p></div></div>
<div class="b" id="bn3"><div class="m1"><p>چو دیگجوش فقیران بر آتشم من و جمعی</p></div>
<div class="m2"><p>گرسنه غم عشقند و عاشقند به جوشم</p></div></div>
<div class="b" id="bn4"><div class="m1"><p>فلک خمیده نگاهش به من که با تن چون دوک</p></div>
<div class="m2"><p>چگونه بار امانت نشانده اند به دوشم</p></div></div>
<div class="b" id="bn5"><div class="m1"><p>چنان به خمر و خمار تو خوابناکم و مدهوش</p></div>
<div class="m2"><p>که مشکل آورد آشوب رستخیز به هوشم</p></div></div>
<div class="b" id="bn6"><div class="m1"><p>صلای عشق به گوشم سروش داده به طفلی</p></div>
<div class="m2"><p>هنوز گوش به فرمان آن صلای سروشم</p></div></div>
<div class="b" id="bn7"><div class="m1"><p>تو شهریار بیان از سکوت نیم شب آموز</p></div>
<div class="m2"><p>گمان مبر که گرم لب تکان نخورد خموشم</p></div></div>
