---
title: >-
    غزل شمارهٔ ۸ - در راه زندگانی
---
# غزل شمارهٔ ۸ - در راه زندگانی

<div class="b" id="bn1"><div class="m1"><p>جوانی شمع ره کردم که جویم زندگانی را</p></div>
<div class="m2"><p>نجستم زندگانی را و گم کردم جوانی را</p></div></div>
<div class="b" id="bn2"><div class="m1"><p>کنون با بار پیری آرزومندم که برگردم</p></div>
<div class="m2"><p>به دنبال جوانی کوره راه زندگانی را</p></div></div>
<div class="b" id="bn3"><div class="m1"><p>به یاد یار دیرین کاروان‌گم‌کرده را مانم</p></div>
<div class="m2"><p>که شب در خواب بیند همرهان کاروانی را</p></div></div>
<div class="b" id="bn4"><div class="m1"><p>بهاری بود و ما را هم شبابی و شکر خوابی</p></div>
<div class="m2"><p>چه غفلت داشتیم ای گل شبیخون خزانی را</p></div></div>
<div class="b" id="bn5"><div class="m1"><p>چه بیداری تلخی بود از خواب خوش مستی</p></div>
<div class="m2"><p>که در کامم به زهر آلود شهد شادمانی را</p></div></div>
<div class="b" id="bn6"><div class="m1"><p>سخن با من نمی گوئی الا ای همزبان دل</p></div>
<div class="m2"><p>خدایا با که گویم شکوه بی همزبانی را</p></div></div>
<div class="b" id="bn7"><div class="m1"><p>نسیم زلف جانان کو که چون برگ خزان دیده</p></div>
<div class="m2"><p>به پای سرو خود دارم هوای جانفشانی را</p></div></div>
<div class="b" id="bn8"><div class="m1"><p>به چشم آسمانی گردشی داری بلای جان</p></div>
<div class="m2"><p>خدا را بر مگردان این بلای آسمانی را</p></div></div>
<div class="b" id="bn9"><div class="m1"><p>نمیری شهریار از شعر شیرین روان گفتن</p></div>
<div class="m2"><p>که از آب بقا جویند عمر جاودانی را</p></div></div>
