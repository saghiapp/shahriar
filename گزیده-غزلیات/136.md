---
title: >-
    غزل شمارهٔ ۱۳۶ - مکتب طبیعت
---
# غزل شمارهٔ ۱۳۶ - مکتب طبیعت

<div class="b" id="bn1"><div class="m1"><p>فریب رهزن دیو و پری تو چون نخوری</p></div>
<div class="m2"><p>که راه آدم و حوا زده است دیو و پری</p></div></div>
<div class="b" id="bn2"><div class="m1"><p>به پرده‌داری شب بود عیب ما پنهان</p></div>
<div class="m2"><p>ولی سپیده‌دمان می‌رسد پرده‌دری</p></div></div>
<div class="b" id="bn3"><div class="m1"><p>سرود جنگل و دریاچه سنفونی‌هایی است</p></div>
<div class="m2"><p>برون ز دایره درک و رانش بشری</p></div></div>
<div class="b" id="bn4"><div class="m1"><p>به باغ چهچه سحر بلبلان سحر</p></div>
<div class="m2"><p>به کوه قهقه شوق کبک‌های دری</p></div></div>
<div class="b" id="bn5"><div class="m1"><p>زمینه‌ای‌ست سکوت از برای صوت و صدا</p></div>
<div class="m2"><p>ولی سکوت طبیعت ز بان لال و کری</p></div></div>
<div class="b" id="bn6"><div class="m1"><p>از آن زمان که دلم در به در ترا جوید</p></div>
<div class="m2"><p>حبیب من چه دلی داده‌ام به دربه‌دری</p></div></div>
<div class="b" id="bn7"><div class="m1"><p>سرشک و دیده جمال تو می‌نمایندم</p></div>
<div class="m2"><p>یکی به آینه‌سازی دگر به شیشه‌گری</p></div></div>
<div class="b" id="bn8"><div class="m1"><p>به تیر عشق تو تا سینه‌ها سپر نشود</p></div>
<div class="m2"><p>چه عمرها که به بیهوده می‌شود سپری</p></div></div>
<div class="b" id="bn9"><div class="m1"><p>پناه سایه آزادگی است بر سر سرو</p></div>
<div class="m2"><p>که جور اره نبیند به جرم بی‌ثمری</p></div></div>
<div class="b" id="bn10"><div class="m1"><p>تو شهریار به دنبال خواجه رو تنها</p></div>
<div class="m2"><p>که این مجامله هم برنیامد از دگری</p></div></div>
