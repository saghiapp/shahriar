---
title: >-
    غزل شمارهٔ ۱۴ - ساز حبیب
---
# غزل شمارهٔ ۱۴ - ساز حبیب

<div class="b" id="bn1"><div class="m1"><p>صدای سوز دل شهریار و ساز حبیب</p></div>
<div class="m2"><p>چه دولتی است به زندانیان خاک نصیب</p></div></div>
<div class="b" id="bn2"><div class="m1"><p>به هم رسیده در این خاکدان ترانه و شعر</p></div>
<div class="m2"><p>چو در ولایت غربت دو همزبان غریب</p></div></div>
<div class="b" id="bn3"><div class="m1"><p>روان دهد به سر انگشت دلنواز به ساز</p></div>
<div class="m2"><p>که نبض مرده جهد چون مسیح بود طبیب</p></div></div>
<div class="b" id="bn4"><div class="m1"><p>صفای باغچه قلهک است و از توچال</p></div>
<div class="m2"><p>نسیم همره بوی قرنفل آید و طیب</p></div></div>
<div class="b" id="bn5"><div class="m1"><p>به گرد آیه توحید گل صحیفه باغ</p></div>
<div class="m2"><p>ز سبزه چون خط زنگار شاهدان تذهیب</p></div></div>
<div class="b" id="bn6"><div class="m1"><p>دو شاهدند بهشتی بسوی ما نگران</p></div>
<div class="m2"><p>به لعل و گونه گلگون بهشت لاله و سیب</p></div></div>
<div class="b" id="bn7"><div class="m1"><p>چو دو فرشته الهام شعر و موسیقی</p></div>
<div class="m2"><p>روان ما شود از هر نگاهشان تهذیب</p></div></div>
<div class="b" id="bn8"><div class="m1"><p>مگر فروشده از بارگاه یزدانند</p></div>
<div class="m2"><p>که بزم ما مرسادش ز اهرمن آسیب</p></div></div>
<div class="b" id="bn9"><div class="m1"><p>صفای مجلس انس است شهریارا باش</p></div>
<div class="m2"><p>که تا حبیب به ما ننگرد به چشم رقیب</p></div></div>
