---
title: >-
    غزل شمارهٔ ۳۹ - گل پشت و رو ندارد
---
# غزل شمارهٔ ۳۹ - گل پشت و رو ندارد

<div class="b" id="bn1"><div class="m1"><p>با رنگ و بویت ای گل گل رنگ و بو ندارد</p></div>
<div class="m2"><p>با لعلت آب حیوان آبی به جو ندارد</p></div></div>
<div class="b" id="bn2"><div class="m1"><p>از عشق من به هر سو در شهر گفتگویی است</p></div>
<div class="m2"><p>من عاشق تو هستم این گفتگو ندارد</p></div></div>
<div class="b" id="bn3"><div class="m1"><p>دارد متاع عفت از چار سو خریدار</p></div>
<div class="m2"><p>بازار خودفروشی این چار سو ندارد</p></div></div>
<div class="b" id="bn4"><div class="m1"><p>جز وصف پیش رویت در پشت سر نگویم</p></div>
<div class="m2"><p>رو کن به هر که خواهی گل پشت و رو ندارد</p></div></div>
<div class="b" id="bn5"><div class="m1"><p>گر آرزوی وصلش پیرم کند مکن عیب</p></div>
<div class="m2"><p>عیب است از جوانی کاین آرزو ندارد</p></div></div>
<div class="b" id="bn6"><div class="m1"><p>خورشید روی من چون رخساره برفروزد</p></div>
<div class="m2"><p>رخ برفروختن را خورشید رو ندارد</p></div></div>
<div class="b" id="bn7"><div class="m1"><p>سوزن ز تیر مژگان وز تار زلف نخ کن</p></div>
<div class="m2"><p>هر چند رخنهٔ دل تاب رفو ندارد</p></div></div>
<div class="b" id="bn8"><div class="m1"><p>او صبر خواهد از من بختی که من ندارم</p></div>
<div class="m2"><p>من وصل خواهم از وی قصدی که او ندارد</p></div></div>
<div class="b" id="bn9"><div class="m1"><p>با شهریار بی دل ساقی به سرگرانی است</p></div>
<div class="m2"><p>چشمش مگر حریفان می در سبو ندارد</p></div></div>
