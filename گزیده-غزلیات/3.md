---
title: >-
    غزل شمارهٔ ۳ - غزاله صبا
---
# غزل شمارهٔ ۳ - غزاله صبا

<div class="b" id="bn1"><div class="m1"><p>به چشمک این همه مژگان به هم مزن یارا</p></div>
<div class="m2"><p>که این دو فتنه به هم می‌زنند دنیا را</p></div></div>
<div class="b" id="bn2"><div class="m1"><p>چه شعبده است که در چشمکان آبی تو</p></div>
<div class="m2"><p>نهفته‌اند شب ماهتاب دریا را</p></div></div>
<div class="b" id="bn3"><div class="m1"><p>تو خود به جامه خوابی و ساقیان صبوح</p></div>
<div class="m2"><p>به یاد چشم تو گیرند جام صهبا را</p></div></div>
<div class="b" id="bn4"><div class="m1"><p>کمند زلف به دوش افکن و به صحرا زن</p></div>
<div class="m2"><p>که چشم مانده به ره آهوان صحرا را</p></div></div>
<div class="b" id="bn5"><div class="m1"><p>به شهر ما چه غزالان که باده پیمایند</p></div>
<div class="m2"><p>چه جای عشوه غزالان بادپیما را</p></div></div>
<div class="b" id="bn6"><div class="m1"><p>فریب عشق به دعوی اشک و آه مخور</p></div>
<div class="m2"><p>که درد و داغ بود عاشقان شیدا را</p></div></div>
<div class="b" id="bn7"><div class="m1"><p>هنوز زین همه نقاش ماه و اختر نیست</p></div>
<div class="m2"><p>شبیه‌سازتر از اشک من ثریا را</p></div></div>
<div class="b" id="bn8"><div class="m1"><p>اشاره غزل خواجه با غزاله تست</p></div>
<div class="m2"><p> صبا به لطف بگو آن غزال رعنا را </p></div></div>
<div class="b" id="bn9"><div class="m1"><p>به یار ما نتوان یافت شهریارا عیب</p></div>
<div class="m2"><p>جز این قدر که فراموش می‌کند ما را</p></div></div>
